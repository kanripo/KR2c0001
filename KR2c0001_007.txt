# -*- mode: mandoku-view; -*-
#+TITLE: 通鑑紀事本末
#+DATE: 2015-09-10 23:21:08.436989
#+PROPERTY: ID KR2c0001
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 7
#+PROPERTY: FILE SB02n0057-007通鑑紀事本末-卷第七.
<pb:KR2c0001_SBCK_007-1a>¶
通鑑紀事本末卷第七¶
　　　兩匈奴叛服¶
漢光武建武二十三年　初匈奴單于輿弟右谷¶
蠡王知牙師以次當為左賢王左賢王次即當為¶
單于單于欲傳其子遂殺知牙師烏珠留單于有¶
子曰比為右薁鞬日逐王領南邊八部比見知牙¶
師死出怨言曰以兄弟言之右谷蠡王次當立以¶
子言之我單于長子我當立遂内懐猜懼庭㑹稀¶
濶單于疑之乃遣兩骨都侯監領比所部兵及單¶
于蒲奴立比益恨望宻遣漢人郭衡奉匈奴地圖¶
詣西河太守求内附兩骨都侯頗覺其意㑹五月¶
<pb:KR2c0001_SBCK_007-1b>¶
龍祠勸單于誅比比弟漸將王在單于帳下聞之¶
馳以報比比遂聚八部兵四五萬人待兩骨都侯¶
還欲殺之骨都侯且到知其謀亡去單于遣萬騎¶
擊之見比衆盛不敢進而還¶
二十四年春正月匈奴八部大人共議立日逐王¶
比爲呼韓邪單于欵五原塞願永爲藩蔽扞禦北¶
虜事下公卿議者皆以爲天下初定中國空虚夷¶
狄情偽難知不可許五官中郎將耿國獨以爲宜¶
如孝宣故事受之令東扞鮮卑北拒匈奴率厲四¶
夷完復邊郡帝從之　冬十月匈奴日逐王比¶
自立爲南單于遣使詣闕奉藩稱臣上以問朗陵¶
<pb:KR2c0001_SBCK_007-2a>¶
侯臧宫宫曰匈奴飢疫分爭臣願得五千騎以立¶
功帝笑曰常勝之家難與慮敵吾方自思之¶
二十五年春正月南單于遣其弟左賢王莫將兵¶
萬餘人擊北單于弟薁鞬左賢王生獲之北單于¶
震怖却地千餘里北部薁鞬骨都侯與右骨都侯¶
率衆三萬餘人歸南單于三月南單于復遣使詣¶
闕貢獻求使者監䕶遣侍子修舊約¶
二十六年春正月詔遣中郎將段郴副校尉王郁¶
使南匈奴立其庭去五原西部塞八十里使者令¶
單于伏拜受詔單于顧望有頃乃伏稱臣拜訖令¶
譯曉使者曰單于新立誠慙於左右願使者衆中¶
<pb:KR2c0001_SBCK_007-2b>¶
無相屈折也詔聽南單于入居雲中始置使匈奴¶
中郎將將兵衞䕶之　夏南單于所獲北虜薁¶
鞬左賢王將其衆及南部五骨都侯合三萬餘人¶
畔歸去北庭三百餘里自立為單于月餘日更相¶
攻擊五骨都侯皆死左賢王自殺諸骨都侯子各¶
擁兵自守　秋南單于遣子入侍詔賜單于冠¶
帶璽綬車馬金帛甲兵什器又轉河東米糒二萬¶
五千斛牛羊三萬六千頭以贍給之令中郎將將¶
㢮刑五千人隨單于所處參辭訟察動靜單于處¶
盡輒遣奉奏送侍子入朝漢遣謁者送前侍子還¶
單于庭賜單于及閼氏左右賢王以下繒綵合萬¶
<pb:KR2c0001_SBCK_007-3a>¶
匹嵗以為常於是雲中五原朔方北地定襄鴈門¶
上谷代八郡民歸於本土遣謁者分將㢮刑&KR0024;冶¶
城郭發遣邊民在中國者布還諸縣皆賜以裝錢¶
轉給糧食時城郭丘墟掃地更為土乃悔前徙之¶
　　冬南匈奴五骨都侯子復將其衆三千人歸¶
南部北單于使騎追擊悉獲其衆南單于遣兵拒¶
之逆戰不利於是復詔單于徙居西河美稷因使¶
叚郴王郁留西河擁䕶之令西河長史嵗將騎二¶
千㢮刑五百人助中郎將衛䕶單于冬屯夏罷自¶
後以為常南單于既居西河亦列置諸部王助漢¶
扞戍北地朔方五原雲中定襄鴈門代郡皆領部¶
<pb:KR2c0001_SBCK_007-3b>¶
衆為郡縣偵邏耳目北單于惶恐頗還所略漢民¶
以示善意鈔兵毎到南部下還過亭候輒謝曰自¶
擊亡虜薁鞬日逐耳非敢犯漢民也¶
二十七年五月北匈奴遣使諸武威求和親帝召¶
公卿廷議不決皇太子言曰南單于新附北虜懼¶
於見伐故傾耳而聽爭欲歸義耳今未能出兵而¶
反交通北虜臣恐南單于將有二心北虜降者且¶
不復來矣帝然之告武威太守勿受其使　朗陵¶
侯臧宫揚虚侯馬武上書曰匈奴貪利無有禮信¶
窮則稽首安則侵盜虜今人畜疫死旱蝗赤地疲¶
困之力不當中國一郡萬里死命縣在陛下福不¶
<pb:KR2c0001_SBCK_007-4a>¶
再來時或易失豈宜固守文德而墮武事乎今命¶
將臨塞厚縣購賞喻告髙句驪烏桓鮮卑攻其左¶
發河西四郡天水隴西羌胡擊其右如此北虜之¶
滅不過數年臣恐陛下仁恩不忍謀臣狐疑令萬¶
世刻石之功不立於聖世詔報曰黄石公記曰柔¶
能制剛弱能制彊舎近謀逺者勞而無功舍逺謀¶
近者逸而有終故曰務廣地者荒務廣德者彊有¶
其有者安貪人有者殘殘滅之政雖成必敗今國¶
無善政災變不息百姓驚惶人不自保而復欲逺¶
事邊外乎孔子曰吾恐季孫之憂不在顓臾且北¶
狄尚彊而屯田警備傳聞之事恒多失實誠能舉¶
<pb:KR2c0001_SBCK_007-4b>¶
天下之半以滅大冦豈非至願茍非其時不如息¶
民自是諸將莫敢復言兵事者¶
二十八年秋八月北匈奴遣使貢馬及裘更乞和¶
親并請音樂又求率西域諸國胡客俱獻見帝下¶
三府議酬荅之宜司徒掾班彪曰臣聞孝宣皇帝¶
敕邊守尉曰匈奴大國多變詐交接得其情則却¶
敵折衝應對入其數則反為輕欺今北匈奴見南¶
單于來附懼謀其國故數乞和親又逺驅牛馬與¶
漢合市重遣名王多所貢獻斯皆外示富彊以相¶
欺誕也臣見其獻益重知其國益虚歸親愈數為¶
懼愈多然今既未獲助南則亦不宜絶北羈縻之¶
<pb:KR2c0001_SBCK_007-5a>¶
義禮無不荅謂可頗加賞賜略與所獻相當報荅¶
之辭令必有適今立槀草并上曰單于不忘漢恩¶
追念先祖舊約欲修和親以輔身安國計議甚髙¶
為單于嘉之往者匈奴數有乖亂呼韓邪郅支自¶
相讎隙並䝉孝宣皇帝垂恩救䕶故各遣侍子稱¶
藩保塞其後郅支忿戾自絶皇澤而呼韓附親忠¶
孝彌著及漢滅郅支遂保國傳嗣子孫相繼今南¶
單于擕衆向南欵塞歸命自以呼韓嫡長次第當¶
立而侵奪失職猜疑相背數請兵將歸埽北庭䇿¶
謀紛紜無所不至惟念斯言不可獨聽又以北單¶
于比年貢獻欲脩和親故拒而未許將以成單于¶
<pb:KR2c0001_SBCK_007-5b>¶
忠孝之義漢秉威信緫率萬國日月所照皆為臣¶
妾殊俗百蠻義無親踈服順者襃賞畔逆者誅罰¶
善惡之效呼韓郅支是也今單于欲脩和親欵誠¶
已達何嫌而欲率西域諸國俱來獻見西域國屬¶
匈奴與屬漢何異單于數連兵亂國内虚耗貢物¶
裁以通禮何必獻馬裘今齎雜繒五百匹弓鞮韥¶
丸一矢四發遺單于又賜獻馬左骨都侯右谷蠡¶
王雜繒各四百匹斬馬劔各一單于前言先帝時¶
所賜呼韓邪竽瑟空侯皆敗願復裁賜念單于國¶
尚未安方厲武節以戰攻為務竽瑟之用不如良¶
弓利劒故未以齎朕不愛小物於單于便宜所欲¶
<pb:KR2c0001_SBCK_007-6a>¶
邊驛以聞帝悉納從之¶
中元元年十一月南單于比死弟左賢王莫立為¶
丘浮尤鞮單于帝遣使齎璽書拜授璽綬賜以衣¶
冠及繒綵是後遂以為常¶
二年南單于莫死弟汗立為伊伐於慮鞮單于¶
明帝永平二年南單于汗死單于比之子適立為¶
醯僮尸逐侯鞮單于¶
五年十一月北匈奴冦五原十二月冦雲中南(于/單)¶
擊却之¶
六年南單于適死單于莫之子蘇立為丘除車林¶
鞮單于數月復死單于適之弟長立為湖邪尸逐¶
<pb:KR2c0001_SBCK_007-6b>¶
侯鞮單于¶
七年北匈奴猶盛數冦邊遣使求合市上冀其交¶
通不復為冦許之¶
八年三月越騎司馬鄭衆使北匈奴單于欲令衆¶
拜衆不為屈單于圍守閉之不與水火衆拔刀自¶
誓單于恐而止乃更發使隨衆還京師初大司農¶
耿國上言宜置度遼將軍屯五原以防南匈奴逃¶
亡朝廷不從南匈奴湏卜骨都侯等知漢與北虜¶
交使内懐嫌怨欲畔宻使人詣北虜令遣兵迎之¶
鄭衆出塞疑有異伺候果得湏卜使人乃上言宜¶
更置大將以防二虜交通由是始置度遼營以中¶
<pb:KR2c0001_SBCK_007-7a>¶
郎將呉棠行度遼將軍事將黎陽虎牙營士屯五¶
原曼柏　北匈奴雖遣使入貢而冦鈔不息邊城¶
晝閉帝議遣使報其使者鄭衆上䟽諫曰臣聞北¶
單于所以要致漢使者欲以離南單于之衆堅三¶
十六國之心也又當揚漢和親誇示鄰敵令西域¶
欲歸化者局足狐疑懷土之人絶望中國耳漢使¶
既到便偃蹇自信若復遣之虜必自謂得謀其羣¶
臣駮議者不敢復言如是南庭動揺烏桓有離心¶
矣南單于久居漢地具知形勢萬分離析旋為邊¶
害今幸有度遼之衆揚威北垂雖勿報荅不敢為¶
患帝不從復遣衆往衆因上言臣前奉使不為匈¶
<pb:KR2c0001_SBCK_007-7b>¶
奴拜單于恚恨遣兵圍臣今復衘命必見陵折臣¶
誠不忍持大漢節對氈裘獨拜如令匈奴遂能服¶
臣將有損大漢之彊帝不聽衆不得已既行在路¶
連上書固爭之詔切責衆追還繫廷尉㑹赦歸家¶
其後帝見匈奴來者聞衆與單于爭禮之狀乃復¶
召衆爲軍司馬¶
十五年夏四月謁者僕射耿秉數上言請擊匈奴¶
上以顯親侯竇固嘗從其世父融在河西明習邊¶
事乃使秉固與太僕祭肜虎賁中郎將馬廖下博¶
侯劉張好畤侯耿忠等共議之耿秉曰昔者匈奴¶
援引弓之類并左袵之屬故不可得而制孝武既¶
<pb:KR2c0001_SBCK_007-8a>¶
得河西四郡及居延朔方虜失其肥饒畜兵之地¶
羌胡分離唯有西域俄復内屬故呼韓邪單于請¶
事欵塞其勢易乗也今有南單于形勢相似然西¶
域尚未内屬北敵未有舋作臣愚以為當先擊白¶
山得伊吾破車師通使烏孫諸國以斷其右臂伊¶
吾亦有匈奴南呼衍一部破此復為折其左角然¶
後匈奴可擊也上善其言議者或以為今兵出白¶
山匈奴必并兵相助又當分其東以離其衆上從¶
之十二月以秉為駙馬都尉固為奉車都尉以騎¶
都尉秦彭為秉副耿忠為固副皆置從事司馬出¶
屯涼州秉國之子忠弇之子廖援之子也¶
<pb:KR2c0001_SBCK_007-8b>¶
十六年春二月遣肜與度遼將軍呉棠將河東西¶
河羌胡及南單于兵萬一千騎出髙闕塞竇固耿¶
忠率酒泉敦煌張掖甲卒及盧水羌胡萬二千騎¶
出酒泉塞耿秉秦彭率武威隴西天水募士及羌¶
胡萬騎出張掖居延塞騎都尉來苗䕶烏桓校尉¶
文穆將太原鴈門代郡上谷漁陽右北平定襄郡¶
兵及烏桓鮮卑萬一千騎出平城塞伐北匈奴竇¶
固耿忠至天山擊呼衍王斬首千餘級追至蒲類¶
海取伊吾盧地置宜禾都尉留吏士屯田伊吾盧¶
城耿秉彭秦擊匈林王絶幕六百餘里至三水樓¶
山而還來苗文穆至匈河水上虜皆犇走無所獲¶
<pb:KR2c0001_SBCK_007-9a>¶
祭肜與南匈奴左賢王信不相得出髙闕塞九百¶
餘里得小山信妄言以為&KR0240;邪山不見虜而還彤¶
與呉棠坐逗留畏懦下獄免肜自恨無功出獄數¶
日歐血死臨終謂其子曰吾&KR0041;國厚恩奉使不稱¶
身死誠慚恨義不可以無功受賞死後若悉簿上¶
所得物身自詣兵屯效死前行以副吾心既卒其¶
子逢上䟽具陳遺言帝雅重肜方更任用聞之大¶
驚嗟嘆良久　是嵗北匈奴大入雲中雲中太守¶
㢘范拒之吏以衆少欲移書傍郡求救范不許㑹¶
日暮范令軍士各交縛兩炬三頭&KR0761;火營中星列¶
虜謂漢兵救至大驚待旦將退范令軍中蓐食晨¶
<pb:KR2c0001_SBCK_007-9b>¶
往赴之斬首數百級虜自相轔藉死者千餘人由¶
此不敢復向雲中¶
十七年冬十一月奉車都尉竇固定車師而還奏¶
復置西域都䕶及戊巳校尉以陳睦為都䕶司馬¶
耿恭為戊校尉屯後王部金蒲城謁者闗寵為已¶
校尉屯前王部栁中城屯各置數百人¶
十八年春二月北單于遣左鹿蠡王率二萬騎擊¶
車師耿恭遣司馬將兵三百人救之皆為所没匈¶
奴遂破殺車師後王安得而攻金蒲城恭以毒藥¶
傅矢語匈奴曰漢家箭神其中瘡者必有異虜中¶
矢者視創皆沸大驚㑹天暴風雨隨雨擊之殺傷¶
<pb:KR2c0001_SBCK_007-10a>¶
甚衆匈奴震怖相謂曰漢兵神真可畏也遂解去¶
　　十一月北匈奴圍闗寵於栁中城㑹中國有¶
大䘮救兵不至車師復叛與匈奴共攻耿恭恭率¶
厲士衆禦之數月食盡窮困乃煮鎧弩食其筋革¶
恭與士卒推誠同死生故皆無二心而稍稍死亡¶
餘數十人單于知恭已困欲必降之遣使招恭曰¶
若降者當封為白屋王妻以女子恭誘其使上城¶
手擊殺之炙諸城上單于大怒更益兵圍恭不能¶
下闗寵上書求救詔公卿㑹議司空倫以為不宜¶
救司徒鮑昱曰今使人於危難之地急而棄之外¶
則縱蠻夷之暴内則傷死難之臣誠令權時後無¶
<pb:KR2c0001_SBCK_007-10b>¶
邊事可也匈奴如復犯塞為冦陛下將何以使將¶
又三部兵人裁各數十匈奴圍之歷旬不下是其¶
寡弱力盡之效也可令敦煌酒泉太守各將精騎¶
二千多其幡幟倍道兼行以赴其急匈奴疲極之¶
兵必不敢當四十日間足還入塞帝然之乃遣征¶
西將軍耿秉屯酒泉行太守事遣酒泉太守叚彭¶
與謁者王䝉皇甫援發張掖酒泉敦煌三郡及鄯¶
善兵合七千餘人以救之¶
章帝建初元年春正月詔兖豫徐三州禀贍饑民¶
上問何以消復旱災校書郎楊終上䟽曰間者北¶
征匈奴西開三十六國百姓頻年服役轉輸煩費¶
<pb:KR2c0001_SBCK_007-11a>¶
愁困之民足以感動天地陛下宜留念省察帝下¶
其章第五倫亦同終議牟融鮑昱皆以為孝子無¶
改父之道征伐匈奴屯戍西域先帝所建不宜回¶
異終復上書曰秦築長城功役繁興胡亥不革卒¶
亡四海故孝元弃珠厓之郡光武絶西域之國不¶
以介鱗易我衣裳魯文公毁泉臺春秋譏之曰先¶
祖為之而已毁之不如勿居而已以其無妨害於¶
民也襄公作三軍昭公舍之君子大其復古以為¶
不舍則有害於民也今伊吾之役樓蘭之屯兵久¶
而未還非天意也帝從之　酒泉太守叚彭等兵¶
㑹桞中擊車師攻交河城斬首三千八百級獲生¶
<pb:KR2c0001_SBCK_007-11b>¶
口三千餘人北匈奴驚走車師復降㑹闗寵已殁¶
謁者王䝉等欲引兵還耿恭軍吏范羌時在軍中¶
固請迎恭諸將不敢前乃分兵二千人與羌從山¶
北迎恭遇大雪丈餘軍僅能至城中夜聞兵馬聲¶
以為虜來大驚羌遙呼曰我范羌也漢遣軍迎校¶
尉耳城中皆稱萬嵗開門共相持涕泣明日遂相¶
隨俱歸虜兵追之且戰且行吏士素飢困發䟽勒¶
時尚有二十六人隨路死沒三月至玉門唯餘十¶
三人衣屨穿決形容枯槁中郎將鄭衆為恭已下¶
洗沐易衣冠上䟽奏恭以單兵守孤城當匈奴數¶
萬之衆連月踰年心力困盡鑿山為井煮弩為糧¶
<pb:KR2c0001_SBCK_007-12a>¶
前後殺傷醜虜數百千計卒全忠勇不為大漢耻¶
宜䝉顯爵以厲將帥恭至雒陽拜騎都尉　冬¶
十一月北匈奴臯林温禹犢王將衆還居涿邪山¶
南單于與邊郡及烏桓共擊破之是嵗南部大饑¶
詔禀給之¶
二年春三月甲辰罷伊吾盧屯兵匈奴復遣兵守¶
其地¶
八年夏六月北匈奴三木樓訾大人稽留斯等率¶
三萬餘人&KR0323;五原塞降¶
元和元年十二月武威太守孟雲上言北匈奴復¶
願與吏民合市詔許之北匈奴大且渠伊莫訾王¶
<pb:KR2c0001_SBCK_007-12b>¶
等驅牛馬萬餘頭來與漢交易南單于遣輕&KR0016;出¶
上郡鈔之大獲而還¶
二年春正月北匈奴大人車利涿兵等亡來入塞¶
凡七十三輩時北虜衰耗黨衆離畔南部攻其前¶
丁零冦其後鮮卑擊其左西域侵其右不復自立¶
乃逺引而去　南單于長死單于汗之子宣立爲¶
伊屠於閭鞮單于　冬南單于遣兵與北虜温¶
禹犢王戰於涿邪山斬獲而還武威太守孟雲上¶
言北虜以前既和親而南部復徃抄掠北單于謂¶
漢欺之謀欲犯塞謂宜還南所掠生口以慰安其¶
意詔百官議於朝堂太尉鄭&KR0042;司空第五倫等以¶
<pb:KR2c0001_SBCK_007-13a>¶
為不可許司徒桓虞及太僕&KR0061;安等以為當與之¶
&KR0042;因大言激厲虞曰諸言當還生口者皆為不忠¶
虞廷叱之倫及大鴻臚韋彪各作色變容司&KR0032;校¶
尉舉奏&KR0042;等&KR0042;等皆上印綬謝詔報曰久議沉滯¶
各有所志蓋事以議從䇿由衆定誾誾衎衎得禮¶
之容寑嘿抑心更非朝廷之福君何尤而深謝其¶
各冠履帝乃下詔曰江海所以能長百川者以其¶
下之也少加屈下尚何足病况今與匈奴君臣分¶
定辭順約明貢獻累至豈宜違信自受其曲其敕¶
度遼及領中郎將龎奮倍雇南部所得生口以還¶
北虜其南部斬首獲生計功受賞如常科¶
<pb:KR2c0001_SBCK_007-13b>¶
章和元年冬十月北匈奴大亂屈蘭儲等五十八¶
部口二十八萬詣雲中五原朔方北地降¶
二年三月南單于宣死單于長之弟屯屠何立為¶
休蘭尸逐侯鞮單于　五月北匈奴饑亂降南¶
部者嵗數千人　秋七月南單于上言宜及北¶
虜分爭出兵討伐破北成南并為一國令漢家長¶
無北念臣等生長漢地開口仰食嵗時賞賜動輒¶
億萬雖垂拱安枕慙無報效之義願發國中及諸¶
部故胡新降精兵分道並出期十二月同㑹虜地¶
臣兵衆單少不足以防内外願遣執金吾耿秉度¶
遼將軍鄧鴻及西河雲中五原朔方上郡太守并¶
<pb:KR2c0001_SBCK_007-14a>¶
力而北冀因聖帝威神一舉平定臣國成敗要在¶
今年已敕諸部嚴兵馬唯裁哀省察太后以示耿¶
秉秉上言昔武帝殫極天下欲臣虜匈奴未遇天¶
時事遂無成今幸遭天授北虜分爭以夷伐夷國¶
家之利宜可聽許秉因自陳受恩分當出命效用¶
太后議欲從之尚書宋意上書曰夫戎狄簡賤禮¶
義無有上下彊者為雄弱即屈服自漢興以來征¶
伐數矣其所克獲曽不補害光武皇帝躬服金革¶
之難深昭天地之明故因其來降羈縻畜養邊民¶
得生勞役休息於兹四十餘年矣今鮮卑奉順斬¶
獲萬數中國坐享大功而百姓不知其勞漢興功¶
<pb:KR2c0001_SBCK_007-14b>¶
烈於斯為盛所以然者夷虜相攻無損漢兵者也¶
臣察鮮卑侵伐匈奴正是利其抄掠及歸功聖朝¶
實由貪得重賞今若聽南虜還都北庭則不得不¶
禁制鮮卑鮮卑外失暴掠之願内無功勞之賞豺¶
狼貪婪必為邊患今北虜西遁請求和親宜因其¶
歸附以為外扞巍巍之業無以過此若引兵費賦¶
以順南虜則坐失上略去安即危矣誠不可許㑹¶
竇憲遣客刺殺齊殤王子都侯暢太后怒憲懼誅¶
自求擊匈奴以贖死(氏專恣/事見竇)冬十月乙亥以¶
憲為車騎將軍伐北匈奴以執金吾耿秉為副發¶
北軍五校黎陽雍營縁邊十二郡騎士及羌胡兵¶
<pb:KR2c0001_SBCK_007-15a>¶
出塞¶
和帝永元元年春竇憲將征匈奴三公九卿詣朝¶
堂上書諫以為匈奴不犯邊塞而無故勞師逺涉¶
損費國用徼功萬里非社稷之計書連上輒寑宋¶
由懼遂不敢復署議而諸卿稍自引止唯&KR0061;安任¶
隗守正不移至免冠朝堂固爭前後且十上衆皆¶
為之危懼安隗正色自若侍御史魯恭上䟽曰國¶
家新遭大憂陛下方在諒隂百姓闕然三時不聞¶
警蹕之音莫不懷思皇皇若有求而不得今乃以¶
盛春之月興發軍役擾動天下以事戎夷誠非所¶
以垂恩中國改元正時由内及外也萬民者天之¶
<pb:KR2c0001_SBCK_007-15b>¶
所生天愛其所生猶父母愛其子一物有不得其¶
所者則天氣為之舛錯況於人乎故愛民者必有¶
天報夫戎狄者四方之異氣也與鳥獸無别若雜¶
居中國則錯亂天氣汙辱善人是以聖王之制羈¶
縻不絶而已今匈奴為鮮卑所破逺藏於史侯河¶
西去塞數千里而欲乗其虚耗利其微弱是非義¶
之所出也今始徵發而大司農調度不足上下相¶
迫民間之急亦已甚矣羣僚百姓咸曰不可陛下¶
獨柰何以一人之計棄萬人之命不䘏其言乎上¶
觀天心下察人志足以知事之得失臣恐中國不¶
為中國豈徒匈奴而已哉尚書令韓稜騎都尉朱¶
<pb:KR2c0001_SBCK_007-16a>¶
暉議郎京兆樂恢皆上䟽諫太后不聽又詔使者¶
為憲弟篤景並起邸第勞役百姓侍御史何敞上¶
䟽曰臣聞匈奴之為桀逆久矣平城之圍慢書之¶
耻此二辱者臣子所謂捐軀而必死髙祖吕后忍¶
怒還忿舍而不誅今匈奴無逆節之罪漢朝無可¶
慙之耻而盛春東作興動大役元元怨恨咸懷不¶
恱又猥復為衞尉篤奉車都尉景繕修館第彌街¶
絶里篤景親近貴臣當為百僚表儀今衆軍在道¶
朝廷焦脣百姓愁苦縣官無用而遽起大第崇飾¶
玩好非所以垂令德示無窮也宜且罷工匠專憂¶
北邊恤民之困書奏不省　夏六月竇憲耿秉¶
<pb:KR2c0001_SBCK_007-16b>¶
出朔方雞鹿塞南單于出滿夷谷度遼將軍鄧鴻¶
出稒陽塞皆㑹涿邪山憲分遣副校尉閻盤司馬¶
耿䕫耿譚將南匈奴精騎萬餘與北單于戰於稽¶
落山大破之單于遁走追擊諸部遂臨私渠比鞮¶
海斬名王已下萬三千級獲生口甚衆雜畜百餘¶
萬頭諸禆小王率衆降者前後八十一部二十餘¶
萬人憲秉出塞三千餘里登燕然山命中䕶軍班¶
固刻石勒功紀漢威德而還遣軍司馬呉氾梁諷¶
奉金帛遺北單于時虜中乖亂汜諷及單于於西¶
海上宣國威信以詔致賜單于稽首拜受諷因説¶
令修呼韓邪故事單于喜恱即將其衆與諷俱還¶
<pb:KR2c0001_SBCK_007-17a>¶
到私渠海聞漢軍已入塞乃遣弟右温禺鞮王奉¶
貢入侍隨諷詣闕憲以單于不自身到奏還其侍¶
弟¶
二年夏五月竇憲遣副校尉閻礱將二千餘騎掩¶
擊北匈奴之守伊吾者復取其地　秋七月北¶
單于以漢還其侍弟九月復遣使&KR0323;塞稱臣欲入¶
朝見　冬十月竇憲遣班固梁諷迎之㑹南單¶
于復上書求滅北庭於是遣左谷蠡王師子等將¶
左右部八千騎出鷄鹿塞中郎將耿譚遣從事將¶
䕶之襲擊北單于夜至圍之北單于被創僅而得¶
免獲閼氏及男女五人斬首八千級生虜數千口¶
<pb:KR2c0001_SBCK_007-17b>¶
班固至私渠海而還是時南部黨衆益盛領户三¶
萬四千勝兵五萬¶
三年春正月竇憲以北匈奴微弱欲遂滅之二月¶
遣左校尉耿䕫司馬任尚出居延塞圖北單于於¶
金微山大破之獲其母閼氏名玊已下五千餘級¶
北單于逃走不知所在出塞五千餘里而還自漢¶
出師所未甞至也封䕫爲粟邑侯　初北單于既¶
亡其弟右谷蠡王於除鞬自立爲單于將衆數千¶
人止蒲類海遣使&KR0323;塞竇憲請遣使立於除鞬爲¶
單于置中郎將領䕶如南單于故事事下公卿議¶
宋由等以爲可許&KR0061;安任隗奏以爲光武招懷南¶
<pb:KR2c0001_SBCK_007-18a>¶
虜非謂可永安内地正以權時之筭可得扞禦北¶
狄故也今朔漠既定宜令南單于反其北庭并領¶
降衆無縁復更立於除鞬以增國費事奏未以時¶
定安懼憲計遂行乃獨上封事曰南單于屯先父¶
舉衆歸德自䝉恩以來四十餘年三帝積累以遺¶
陛下陛下深宜遵述先志成就其業況屯首唱大¶
謀空盡北虜輟而弗圖更立新降以一朝之計違¶
三世之規失信於所養建立於無功論語曰言忠¶
信行篤敬雖蠻貊行焉今若失信於一屯則百蠻¶
不敢復保誓矣又烏桓鮮卑新殺北單于凡人之¶
情咸畏仇讎今立其弟則二虜懷怨且漢故事供¶
<pb:KR2c0001_SBCK_007-18b>¶
給南單于費直嵗一億九十餘萬西域嵗七千四¶
百八十萬今北庭彌逺其費過倍是乃空盡天下¶
而非建䇿之要也詔下其議安又與憲更相難折¶
憲險急負勎言辭驕訐至詆毁安稱光武誅韓歆¶
戴涉故事安終不移然上竟從憲策¶
四年春正月遣大將軍左校尉耿䕫授於除鞬印¶
綬使中郎將任尚持節衛䕶屯伊吾如南單于故¶
事¶
五年　初竇憲既立於除鞬為北單于欲輔歸北¶
庭㑹憲誅而止於除鞬自畔還北詔遣將兵長史¶
王輔以千餘騎與任尚共追討斬之破滅其衆¶
<pb:KR2c0001_SBCK_007-19a>¶
　十一月單于屯屠何死單于宣弟安國立安國¶
初為左賢王無稱譽及為單于單于適之子左谷¶
蠡王師子以次轉為左賢王師子素勇&KR0219;多知前¶
單于宣及屯屠何皆愛其氣決數遣將兵出塞掩¶
擊北庭還受賞賜天子亦加殊異由是國中盡敬¶
師子而不附安國安國欲殺之諸新降胡初在塞¶
外數為師子所驅掠多怨之安國因是委計降者¶
與同謀議師子覺其謀乃别居五原界毎龍庭㑹¶
議師子輒稱病不往度遼將軍皇甫稜知之亦擁¶
䕶不遣單于懷憤益甚¶
六年春正月皇甫稜免以執金吾朱徽行度遼將¶
<pb:KR2c0001_SBCK_007-19b>¶
軍時單于與中郎將杜崇不相平乃上書告崇崇¶
諷西河太守令斷單于章單于無由自聞崇因與¶
朱徽上言南單于安國踈逺故胡親近新降欲殺¶
左賢王師子及左臺且渠劉利等又右部降者謀¶
共迫脅安國起兵背畔請西河上郡安定為之儆¶
備帝下公卿議皆以為蠻夷反覆雖難測知然大¶
兵聚㑹必未敢動摇今宜遣有方略使者之單于¶
庭與杜崇朱徽及西河太守并力觀其動靜如無¶
它變可令崇等就安國㑹其左右大臣責其部衆¶
横暴為邊害者共平罪誅若不從命令為權時方¶
略事畢之後裁行賞賜亦足以威示百蠻帝從之¶
<pb:KR2c0001_SBCK_007-20a>¶
於是徽崇遂發兵造其庭安國夜聞漢軍至大驚¶
棄帳而去因舉兵欲誅師子師子先知乃悉將廬¶
落入曼柏城安國追到城下門閉不得入朱徽遣¶
吏曉譬和之安國不聽城既不下乃引兵屯五原¶
崇徽因發諸郡騎追赴之急衆皆大恐安國舅骨¶
都侯喜為等慮并被誅乃格殺安國立師子為亭¶
獨尸逐侯鞮單于　夏五月南單于師子立降¶
胡五六百人夜襲師子安集掾王恬將衛䕶士與¶
戰破之於是降胡遂相驚動十五部二十餘萬人¶
皆反脅立前單于屯屠何子薁鞮日逐王逢侯為¶
單于遂殺略吏民燔燒郵亭廬帳將車重向朔方¶
<pb:KR2c0001_SBCK_007-20b>¶
欲度幕北　九月癸丑以光禄勲鄧鴻行車騎¶
將軍事與越騎校尉馮柱行度遼將軍朱徽將左¶
右羽林北軍五校士及郡國迹射縁邊兵烏桓校¶
尉任尚將烏桓鮮卑合四萬人討之時南單于及¶
中郎將杜崇屯牧師城逢侯將萬餘騎攻圍之¶
　冬十一月鄧鴻等至美稷逢侯乃解圍去向滿¶
夷谷南單于遣子將萬騎及杜崇所領四千騎與¶
鄧鴻等追擊逢侯於大城塞斬首四千餘級任尚¶
率鮮卑烏桓要擊逢侯於滿夷谷復大破之前後¶
凡斬萬七千餘級逢侯遂率衆出塞漢兵不能追¶
而還¶
<pb:KR2c0001_SBCK_007-21a>¶
八年五月南匈奴右温禺犢王烏居戰畔出塞¶
　秋七月度遼將軍龎奮越騎校尉馮柱追擊破¶
之徙其餘衆及諸降胡二萬餘人於安定北地¶
十年南單于師子死單于長之子檀立為萬氏尸¶
逐鞮單于¶
十六年十一月北匈奴遣使稱臣貢獻願和親修¶
呼韓邪故約帝以其舊禮不備未許而厚加賞賜¶
不荅其使¶
元興元年冬十二月北匈奴重遣使詣敦煌貢獻¶
辭以國貧未能備禮願請大使當遣子入侍太后¶
亦不荅其使加賜而已¶
<pb:KR2c0001_SBCK_007-21b>¶
安帝永初三年六月漢人韓琮隨匈奴南單于入¶
朝既還説南單于云關東水潦人民飢餓死盡可¶
擊也單于信其言遂反　九月南單于圍中郎¶
將耿种於美稷　冬十一月以大司農陳國何¶
熈行車騎將軍事中郎將龎雄為副將五營及邊¶
郡兵二萬餘人又詔遼東太守耿䕫率鮮卑及諸¶
郡兵共擊之以梁慬行度遼將軍事雄䕫擊南匈¶
奴薁鞬日逐王破之¶
四年春正月南單于圍耿种數月梁慬耿䕫擊斬¶
其别將於屬國故城單于自將迎戰慬等復破之¶
單于遂引還虎澤　二月南匈奴冦常山¶
<pb:KR2c0001_SBCK_007-22a>¶
三月何熙軍到五原曼栢暴疾不能進遣龐雄與¶
梁慬耿种將步騎萬六千人攻虎澤連營稍前單¶
于見諸軍並進大恐怖顧讓韓琮曰汝言漢人死¶
盡今是何等人也乃遣使乞降許之單于脱㡌徒¶
跣對龎雄等拜陳道死罪於是赦之遇待如初乃¶
還所鈔漢民男女及羌所略轉賣入匈奴中者合¶
萬餘人㑹熙卒即拜梁慬度遼將軍龎雄還為大¶
鴻臚¶
延光二年鮮卑其至鞬自將萬餘騎攻南匈奴於¶
曼柏薁鞬日逐王戰死殺千餘人¶
三年夏四月南單于檀死弟拔立為烏稽侯尸逐¶
<pb:KR2c0001_SBCK_007-22b>¶
鞮單于¶
順帝永建元年朔方以西障塞多壞鮮卑因此數¶
侵南匈奴單于憂恐上書乞脩復障塞庚寅詔黎¶
陽營兵出屯中山北界令縁邊郡增置步兵列屯¶
塞下教習戰射¶
三年冬十二月南單于拔死弟休利立爲去特若¶
尸逐就單于¶
永和五年春二月南匈奴句龍王吾斯車紐等反¶
冦西河招誘右賢王合兵圍美稷殺朔方代郡長¶
吏　夏五月度遼將軍馬續與中郎將梁並等¶
發邊兵及羌胡合二萬餘人掩擊破之吾斯等復¶
<pb:KR2c0001_SBCK_007-23a>¶
更屯聚攻没城邑天子遣使責讓單于單于本不¶
預謀乃脱㡌避帳詣並謝罪並以病徴五原太守¶
陳&KR0027;代為中郎將&KR0027;以單于不能制下逼迫單于¶
及其弟左賢王皆令自殺&KR0027;又欲徙單于近親於¶
内郡而降者遂更狐疑&KR0027;坐下獄免大將軍商上¶
表曰匈奴冦畔自知罪極窮鳥困獸皆知救死況¶
種類繁熾不可單盡今轉運日増三軍疲苦虚内¶
給外非中國之利度遼將軍馬續素有謀謨且典¶
邊日久深曉兵要毎得續書與臣策合宜令續深¶
溝髙壁以恩信招降宣示購賞明為期約如此則¶
醜類可服國家無事矣帝從之乃詔續招降畔虜¶
<pb:KR2c0001_SBCK_007-23b>¶
商又移書續等曰中國安寧忘戰日久良騎野合¶
交鋒接矢決勝當時戎狄之所長而中國之所短¶
也彊弩乗城堅營固守以待其衰中國之所長而¶
戎狄之所短也宜務先所長以觀其變設購開賞¶
宣示反悔勿貪小功以亂大謀於是右賢王部抑¶
鞮等萬三千口皆詣續降　九月匈奴句龍王¶
吾斯等立車紐為單于東引烏桓西收羌胡等數¶
萬人攻破京兆虎牙營殺上郡都尉及軍司馬遂¶
冦掠并涼幽冀四州乃徙西河治離石上郡治夏¶
陽朔方治五原　十二月遣使匈奴中郎將張¶
耽將幽州烏桓諸郡營兵擊車紐等戰於馬邑斬¶
<pb:KR2c0001_SBCK_007-24a>¶
首三千級獲生口甚衆車紐乞降而吾斯猶率其¶
部曲與烏桓冦鈔¶
漢安元年秋八月南匈奴句龍吾斯與薁鞬臺耆¶
等復反冦掠并部¶
二年六月丙寅立南匈奴守義王兠樓儲為呼蘭¶
若尸逐就單于時兠樓儲在京師上親臨軒授璽¶
綬引上殿賜車馬器服金帛甚厚詔太常大鴻臚¶
與諸國侍子於廣陽城門外祖㑹饗賜作樂角抵¶
百戲　十一月使匈奴中郎將扶風馬寔遣人¶
刺殺句龍吾斯¶
建康元年夏四月使匈奴中郎將馬寔擊南匈奴¶
<pb:KR2c0001_SBCK_007-24b>¶
左部破之¶
桓帝建和元年南單于兠樓儲死伊陵尸逐就單¶
于車兒立¶
元嘉元年夏四月北匈奴呼衍王冦伊吾敗伊吾¶
司馬毛愷攻伊吾屯城詔敦煌太守馬達將兵救¶
之至蒲類海呼衍王引去¶
永夀元年秋南匈奴左薁鞬臺耆且渠伯德等反¶
冦美稷東羌復舉種應之安定屬國都尉敦煌張¶
奐初到職壁中唯有二百許人聞之即勒兵而出¶
軍吏以為力不敵叩頭爭止之奐不聽遂進屯長¶
城收集兵士遣將王衞招誘東羌因據&KR0027;兹縣使¶
<pb:KR2c0001_SBCK_007-25a>¶
南匈奴不得交通東羌諸豪遂相率與奐共擊薁¶
鞬等破之伯德惶恐將其衆降郡界以寧¶
延熹元年十二月南匈奴諸部並叛與烏桓鮮卑¶
冦縁邊九郡帝以京兆尹陳&KR0027;為度遼將軍&KR0027;臨¶
行上䟽曰臣聞三辰不軌擢士為相蠻夷不恭拔¶
卒為將臣無文武之才而忝鷹揚之任雖殁軀體¶
無所云補今西州邊鄙土地塉埆民數更冦虜室¶
家殘破雖含生氣實同枯朽往嵗并州水雨災螟¶
互生稼穡荒耗租更空闕陛下以百姓為子焉可¶
不垂撫循之恩哉古公西伯天下歸仁豈復輿金¶
輦寳以為民患乎陛下繼中興之統承光武之業¶
<pb:KR2c0001_SBCK_007-25b>¶
臨朝聽政而未留聖意且牧守不良或出中官懼¶
逆上㫖取過目前呼嗟之聲招致災害胡虜凶悍¶
因衰縁隙而令倉庫單於豺狼之口功業無銖兩¶
之效皆由將帥不忠聚姦所致前涼州刺史祝良¶
初除到州多所糾罰太守令長貶黜將半政未踰¶
時功效卓然實應賞異以勸功能改任牧守去斥¶
姦殘又宜更選匈奴烏桓護羌中郎將校尉簡練¶
文武授之灋令除并涼二州今年租更寛赦罪&KR0032;¶
掃除更始則善吏知奉公之祐惡者覺營私之禍¶
胡馬可不窺長城塞下無候望之患矣帝乃更選¶
幽并刺史自營郡太守都尉以下多所革易下詔¶
<pb:KR2c0001_SBCK_007-26a>¶
為陳將軍除并涼一年租賦以賜吏民&KR0027;到職州¶
郡重足震栗省息經用嵗以億計詔拜安定屬國¶
都尉張奐為北中郎將以討匈奴烏桓等匈奴烏¶
桓燒度遼將軍門引屯赤阬煙火相望兵衆大恐¶
各欲亡去奐安坐帷中與弟子講誦自若軍士稍¶
安乃潜誘烏&KR0074;隂與和通遂使斬匈奴屠各渠帥¶
襲破其衆諸胡悉降奐以南單于車兒不能統理¶
國事乃拘之奏立左谷蠡王為單于詔曰春秋大¶
居正車兒一心向化何罪而黜其遣還庭¶
　　　諸羌叛服¶
漢光武建武九年諸羌自王莽末入居塞内金城¶
<pb:KR2c0001_SBCK_007-26b>¶
屬縣多為所有隗囂不能討因就慰納發其衆與¶
漢相拒司徒掾班彪上言今涼州部皆有降羌羌¶
胡披髪左祍而與漢人雜處習俗既異言語不通¶
數為小吏&KR0219;人所見侵奪窮恚無聊故致反叛夫¶
蠻夷冦亂皆為此也舊制益州部置蠻夷騎都尉¶
幽州部置領烏桓校尉涼州置䕶羌校尉皆持節¶
領䕶治其怨結嵗時廵行問所疾苦又數遣使譯¶
通導動静使塞外羌夷為吏耳目州郡因此可得¶
警備今宜復如舊以明威防帝從之以牛邯為䕶¶
羌校尉¶
十年冬十月先零羌與諸種冦金城隴西來歙率¶
<pb:KR2c0001_SBCK_007-27a>¶
蓋延等進擊大破之斬首虜數千人於是開倉廩¶
以賑飢乏隴右遂安而涼州流通焉¶
十一年夏先零羌冦臨洮來歙薦馬援爲隴西太¶
守擊先零大破之　冬十月先零諸種羌數萬¶
人屯聚冦鈔拒浩亹隘馬援深入討擊大破之徙¶
降羌置天水隴西扶風是時朝臣以金城破羌之¶
西塗逺多冦議欲棄之馬援上言破羌以西城多¶
完牢易可依固其田土肥壤灌溉流通如令羌在¶
隍中則爲害不休不可棄也帝從之民歸者三千¶
餘口援爲置長吏繕城郭起塢候開溝洫勸以耕¶
牧郡中樂業又招撫塞外氐羌皆來降附援奏復¶
<pb:KR2c0001_SBCK_007-27b>¶
其侯王君長帝悉從之¶
十二年參狼羌與諸種冦武都隴西太守馬援擊¶
破之降者萬餘人於是隴右清静¶
中元二年　初燒當羌豪滇良擊破先零奪居其¶
地滇良卒子滇吾立附落轉盛秋滇吾與弟滇岸¶
率衆冦隴西敗太守劉盱於允街於是守塞諸羌¶
皆叛詔謁者張鴻領諸郡兵擊之戰於允吾鴻軍¶
敗没　冬十一月復遣中郎將竇固監捕虜將¶
軍馬武等二將軍四萬人討之¶
明帝永平元年秋七月馬武等擊燒當羌大破之¶
餘皆降散¶
<pb:KR2c0001_SBCK_007-28a>¶
孝章帝建初二年　初安夷縣吏略妻卑湳種羌¶
人婦吏為其夫所殺安夷長宗延追之出塞種人¶
恐見誅遂共殺延而與勒姐吾良二種相結為寇¶
於是燒當羌豪滇吾之子迷吾率諸種俱反敗金¶
城太守郝崇詔以武威太守北地傅育為護羌校¶
尉自安夷徙居臨羌迷吾又與封養種豪布橋等¶
五萬餘人共冦隴西漢陽　秋八月遣行車騎¶
將軍馬防長水校尉耿恭將北軍五校兵及諸郡¶
射士三萬人擊之馬防等軍到冀布橋等圍南部¶
都尉於臨洮防進擊破之斬首虜四千餘人遂解¶
臨洮圍其衆皆降唯布橋等二萬餘人屯望曲谷¶
<pb:KR2c0001_SBCK_007-28b>¶
不下¶
三年春正月馬防擊布橋大破之布橋將種人萬¶
餘降詔徵防還留耿恭擊諸未服者斬首虜千餘¶
人勒姐燒何等十三種數萬人皆詣恭降恭嘗以¶
言事忤馬防監營謁者承㫖奏恭不憂軍事坐徵¶
下獄免官¶
元和三年秋八月燒當羌迷吾復與弟號吾及諸¶
種反號吾先輕入冦隴西界督烽掾李章追之生¶
得號吾將詣郡號吾曰獨殺我無損於羌誠得生¶
歸必悉罷兵不復犯塞隴西太守張紆放遣之羌¶
即為解散各歸故地迷吾退居河北歸義城¶
<pb:KR2c0001_SBCK_007-29a>¶
章和元年春正月護羌校尉傅育欲伐燒當羌為¶
其新降不欲出兵乃募人鬬諸羌胡羌胡不肯遂¶
復叛出塞更依迷吾育請發諸郡兵數萬人共擊¶
羌未及㑹三月育獨進軍迷吾聞之徙廬落去育¶
遣精騎三千窮追之夜至三兠谷不設備迷吾襲¶
擊大破之殺育及吏士八百八十人及諸郡兵到¶
羌遂引去詔以隴西太守張紆為校尉將萬人屯¶
臨羌　秋七月羌豪迷吾復與諸種冦金城塞¶
張紆遣從事河内司馬防與戰於木乗谷迷吾兵¶
敗走因譯使欲降紆納之迷吾將人衆詣臨羌紆¶
設兵大㑹施毒酒中伏兵殺其酋豪八百餘人斬¶
<pb:KR2c0001_SBCK_007-29b>¶
迷吾頭以祭傅育&KR0193;復放兵擊其餘衆斬獲數千¶
人迷吾子迷唐與諸種解仇結婚交質據大小榆¶
谷以叛種衆熾盛張紆不能制¶
二年冬十月公卿舉故張掖太守鄧訓代張紆為¶
護羌校尉迷唐率兵萬騎來至塞下未敢攻訓先¶
欲脅小月氏胡訓擁衞小月氏胡令不得戰議者¶
咸以羌胡相攻縣官之利不宜禁護訓曰張紆失¶
信衆羌大動涼州吏民命縣絲髪原諸胡所以難¶
得意者皆恩信不厚耳今因其迫急以德懷之庶¶
能有用遂令開城及所居園門悉驅羣胡妻子内¶
之嚴兵守衛羌掠無所得又不敢逼諸胡因即解¶
<pb:KR2c0001_SBCK_007-30a>¶
去由是湟中諸胡皆言漢家常欲鬭我曹今鄧使¶
君待我以恩信開門内我妻子乃是得父母也咸¶
歡喜叩頭曰唯使君所命訓遂撫養教諭小大莫¶
不感恱於是賞賂諸羌種使相招誘迷唐叔父號¶
吾將其種人八百户來降訓因發湟中秦胡羌兵¶
四千人出塞掩擊迷唐於冩谷破之迷唐乃去大¶
小榆居頗巖谷衆悉離散¶
和帝永元元年春迷唐欲復歸故地鄧訓發湟中¶
六千人令長史任尚將之縫革為船置於箄上以¶
度河掩擊迷唐大破之斬首前後一千八百餘級¶
獲生口二千人馬牛羊三萬餘頭一種殆盡迷唐¶
<pb:KR2c0001_SBCK_007-30b>¶
收其餘衆西徙千餘里諸附落小種皆畔之燒當¶
豪帥東號稽顙歸死餘皆&KR0323;塞納質於是訓綏接¶
歸附威信大行遂罷屯兵各令歸郡唯置㢮刑徒¶
二千餘人分以屯田修理塢壁而已¶
四年冬十月護羌校尉鄧訓卒吏民羌胡旦夕臨¶
者日數千人羌胡或以刀自割又刺殺其犬馬牛¶
羊曰鄧使君已死我曹亦俱死耳前烏桓吏士皆¶
犇走道路至空城郭吏執不聽以狀白校尉徐傿¶
傿歎息曰此為義也乃釋之遂家家為訓立祠毎¶
有疾病輒請禱求福蜀郡太守聶尚代訓為䕶羌¶
校尉欲以恩懷諸羌乃遣譯使招呼迷唐使還居¶
<pb:KR2c0001_SBCK_007-31a>¶
大小榆谷迷唐既還遣祖母卑缺詣尚尚自送至¶
塞下爲設祖道令譯田汜等五人護送至廬落迷¶
唐遂反與諸種共生屠裂汜等以血盟詛復寇金¶
城塞尚坐免¶
五年十一月護羌校尉貫友遣譯使(御名/太上)離諸羌誘¶
以財貨由是解散乃遣兵出塞攻迷唐於大小榆¶
谷獲首虜八百餘人收麥數萬斛遂夾逢留大河¶
築城塢作大航造河橋欲度兵擊迷唐迷唐率部¶
落逺徙依賜支河曲¶
八年十二月護羌校尉貫友卒以漢陽太守史充¶
代充至遂發湟中羌胡出塞擊迷唐迷唐迎敗充¶
<pb:KR2c0001_SBCK_007-31b>¶
兵殺數百人充坐徵以代郡太守呉祉代之¶
九年閏八月燒當羌迷唐率衆八千人冦隴西脅¶
塞内諸種羌合步騎三萬人擊破隴西兵殺大夏¶
長詔遣行征西將軍劉尚越騎校尉趙世副之將¶
漢兵羌胡共三萬人討之尚屯狄道世屯枹罕尚¶
遣司馬寇盱監諸郡兵四面並㑹迷唐懼棄老弱¶
犇入臨洮南尚等追至髙山大破之斬虜千餘人¶
迷唐引去漢兵死傷亦多不能復追乃還¶
十年冬十月行征西將軍劉尚越騎校尉趙世坐¶
畏懦徴下獄免謁者王信領尚營屯枹罕謁者耿¶
譚領世營屯白石譚乃設購賞諸種頗來内附迷¶
<pb:KR2c0001_SBCK_007-32a>¶
唐恐乃請降信譚遂受降罷兵　十二月迷唐¶
等率種人詣闕貢獻¶
十二年秋九月燒當羌豪迷唐既入朝其餘種人¶
不滿二千飢窘不立入居金城帝令迷唐將其種¶
人還大小榆谷迷唐以漢作河橋兵來無常故地¶
不可復居辭以種人飢餓不肯逺出護羌校尉吴¶
祉等多賜迷唐金帛令糴穀市畜促使出塞種人¶
更懷猜驚是歳迷唐復叛脅將湟中諸胡冦鈔而¶
去王信耿譚吴祉皆坐徴¶
十三年秋八月迷唐復還賜支河曲將兵向塞護¶
羌校尉周鮪與金城太守侯霸及諸郡兵屬國羌¶
<pb:KR2c0001_SBCK_007-32b>¶
胡合三萬人出塞至允川侯霸擊破迷唐種人瓦¶
解降者六千餘口分徙漢陽安定隴西迷唐遂弱¶
逺踰賜支河首依發羌居久之病死其子來降戸¶
不滿數十¶
十四年春安定降羌燒何種反郡兵擊滅之時西¶
海及大小榆谷左右無復羌冦隃糜相曹鳳上言¶
自建武以來西羌犯法者常從燒當種起所以然¶
者以其居大小榆谷土地肥美有西海魚鹽之利¶
阻大河以為固又近塞内諸種易以為非難以攻¶
伐故能彊大常雄諸種恃其拳勇招誘羌胡今者¶
衰困黨援壞沮亡逃棲竄逺依發羌臣愚以為宜¶
<pb:KR2c0001_SBCK_007-33a>¶
及此時建復西海郡縣規固二榆廣設屯田隔塞¶
羌胡交關之路遏絶狂狡窺欲之源又殖穀富邊¶
省委輸之役國家可以無西方之憂上從之繕脩¶
故西海郡徙金城西部都尉以戍之拜鳳爲金城¶
西部都尉屯龍耆後增廣屯田列屯夾河合三十¶
四部其功垂立㑹永初中諸羌叛乃罷¶
安帝永初元年　初燒當羌豪東號之子麻奴隨¶
父來降居于安定時諸降羌布在郡縣皆爲吏民¶
豪右所徭役積以愁怨及騎都尉王&KR0042;西迎西域¶
都護叚禧發金城隴西漢陽羌數百千騎與俱郡¶
縣迫促發遣羣羌懼逺屯不還行到酒泉多有散¶
<pb:KR2c0001_SBCK_007-33b>¶
叛諸郡各發兵邀遮或覆其廬落於是勒姐當煎¶
大豪東岸等愈驚遂同時犇潰麻奴兄弟因此與¶
種人俱西出塞先零别種滇零與鍾羌諸種大為¶
宼掠斷隴道時羌歸附既久無復器甲或持竹竿¶
木枝以代戈矛或負板案以為楯或執銅鏡以象¶
兵郡縣畏懦不能制丁卯赦除諸羌相連結謀叛¶
逆者罪　十二月詔車騎將軍鄧騭征西校尉¶
任尚將五營及諸郡兵五萬人屯漢陽以備羌¶
二年春正月鄧騭至漢陽諸郡兵未至鍾羌數千¶
人擊敗騭軍於冀西殺千餘人梁慬還至敦煌逆¶
詔慬留為諸軍援慬至張掖破諸羌萬餘人其能¶
<pb:KR2c0001_SBCK_007-34a>¶
脱者十二三進至姑臧羌大豪三百餘人詣慬降¶
並慰譬遣還故地　冬鄧騭使任尚及從事中¶
郎河内司馬鈞率諸郡兵與滇零等數萬人戰於¶
平襄尚軍大敗死者八千餘人羌衆遂大盛朝廷¶
不能制湟中諸縣粟石萬錢百姓死亡不可勝數¶
而轉運難劇故左校令河南龎參先坐灋輸作若¶
盧使其子俊上書曰方今西州流民擾動而徴發¶
不絶水潦不休地力不復重之以大軍疲之以逺¶
戍農功消於轉運資財竭於徴發田疇不得墾闢¶
禾稼不得收入&KR0366;手困窮無望來秋百姓力岀不¶
復堪命臣愚以爲萬里運糧逺就羌戎不若緫兵¶
<pb:KR2c0001_SBCK_007-34b>¶
養衆以待其疲車騎將軍騭宜且振旅留征西校¶
尉任尚使督涼州士民轉居三輔休徭役以助其¶
時止煩賦以益其財令男得耕種女得織絍然後¶
畜精鋭乗懈沮出其不意攻其不備則邊民之仇¶
報犇北之耻雪矣書奏㑹樊準上䟽薦參太后即¶
擢參於徒中召拜謁者使西督三輔諸軍屯　十¶
一月辛酉詔鄧騭還師留任尚屯漢陽為諸軍節¶
度遣使迎拜騭為大將軍　滇零自稱天子於北¶
地招集武都參狼上郡西河諸雜種羌斷隴道冦¶
鈔三輔南入益州殺漢中太守董炳梁慬受詔當¶
屯金城聞羌冦三輔即引兵赴擊轉戰武功美陽¶
<pb:KR2c0001_SBCK_007-35a>¶
間連破走之羌稍退散　十二月廣漢塞外參¶
狼羌降¶
三年春正月遣騎都尉任仁督諸郡屯兵救三輔¶
仁戰數不利當煎勒姐羌攻没破羌縣鍾羌攻没¶
臨洮縣執隴西南部都尉¶
四年二月滇零遣兵寇襃中漢中太守鄭勤移屯¶
襃中任尚軍久出無功民廢農桑乃詔尚將吏民¶
還屯長安罷遣南陽潁川汝南吏士乙丑初置京¶
兆虎牙都尉於長安扶風都尉於雍如西京三輔¶
都尉故事謁者龎參説鄧騭徙邊郡不能自存者¶
入居三輔騭然之欲棄涼州并力北邊乃㑹公卿¶
<pb:KR2c0001_SBCK_007-35b>¶
集議騭曰譬若衣敗壞一以相補猶有所完若不¶
如此將兩無所保公卿皆以為然郎中陳國虞詡¶
言於太尉張禹曰若大將軍之䇿不可者三先帝¶
開拓土宇劬勞後定而今憚小費舉而棄之此不¶
可一也涼州既棄即以三輔為塞則園陵單外此¶
不可二也喭曰關西出將關東出相烈士武臣多¶
出涼州土風壯猛便習兵事今羌胡所以不敢入¶
據三輔為心腹之害者以涼州在後故也涼州士¶
民所以推鋒執鋭&KR0041;矢石於行陳父死於前子戰¶
於後無反顧之心者為臣屬於漢故也今推而捐¶
之割而棄之民庶安土重遷必引領而怨曰中國¶
<pb:KR2c0001_SBCK_007-36a>¶
棄我於夷狄雖赴義從善之人不能無恨如卒然¶
起謀因天下之饑敝乗海内之虚弱豪雄相聚量¶
材立帥驅氐羌以為前鋒席卷而東雖賁育為卒¶
太公為將猶恐不足當禦如此則函谷以西園陵¶
舊京非復漢有此不可三也議者喻以補衣猶有¶
所完詡恐其疽食侵淫而無限極也禹曰吾意不¶
及此微子之言幾敗國事詡因説禹收羅涼士雄¶
桀引其牧守子弟於朝令諸府各辟數人外以勸¶
厲荅其功勤内以拘致防其邪計禹善其言更集¶
四府皆從詡議於是辟西州豪桀為掾屬拜牧守¶
長吏子弟為郎以安慰之　三月先零羌復攻¶
<pb:KR2c0001_SBCK_007-36b>¶
襃中鄭勤欲擊之主簿叚崇諫以為虜乗勝鋒不¶
可當宜堅守待之勤不從出戰大敗死者三千餘¶
人叚崇及門下史王宗原展以身扞刃與勤俱死¶
　　秋七月騎都尉任仁與羌戰累敗而兵士放¶
縱檻車徴詣廷尉死䕶羌校尉段禧卒復以前校¶
尉侯霸代之移居張掖¶
五年春正月先零羌寇河東至河内百姓相驚多¶
南犇渡河使北軍中候朱寵將五營士屯孟津詔¶
魏郡趙國常山中山繕作塢&KR0248;六百一十六所羌¶
既轉盛而縁邊二千石令長多内郡人並無守戰¶
意皆爭上徙郡縣以避寇難三月詔隴西徙襄武¶
<pb:KR2c0001_SBCK_007-37a>¶
安定徙美陽北地徙池陽上郡徙衙百姓戀土不¶
樂去舊遂乃刈其禾稼發徹室屋夷營壁破積聚¶
時連旱蝗饑荒而驅䠞劫掠流離分散隨道死亡¶
或棄捐老弱或爲人僕妾䘮其太半復以任尚爲¶
侍御史擊羌於上黨羊頭山破之乃罷孟津屯¶
　秋九月漢陽人杜&KR0318;及弟季貢同郡王信等與¶
羌通謀聚衆據上邽城¶
六年六月侍御史唐喜討漢陽賊王信破斬之杜¶
季貢亡從滇零是嵗滇零死子零昌立年尚少同¶
種狼莫爲其計策以季貢爲將軍别居丁奚城¶
七年秋䕶羌校尉侯霸騎都尉馬賢擊先零别部¶
<pb:KR2c0001_SBCK_007-37b>¶
牢羌於安定獲首虜千人¶
元初元年三月詔遣兵屯河内通谷衝要三十三¶
所皆作塢壁設鳴鼓以備羌寇　五月先零羌¶
寇雍城　九月羌豪號多與諸種鈔掠武都漢¶
中巴郡板楯蠻救之漢中五官掾程信率郡兵與¶
蠻共擊破之號多走還斷隴道與零昌合侯霸馬¶
賢與戰於枹罕破之　冬十月涼州刺史皮楊¶
擊羌於狄道大敗死者八百餘人¶
二年春䕶羌校尉龎參以恩信招誘諸羌號多等¶
率衆降參遣詣闕賜號多侯印遣之參始還治令¶
居通河西道　零昌分兵冦益州遣中郎將尹就¶
<pb:KR2c0001_SBCK_007-38a>¶
討之　秋九月尹就擊羌黨吕叔都等蜀人¶
陳省羅横應募剌殺叔都皆封侯賜錢　詔屯¶
&KR0016;校尉班雄屯三輔雄超之子也以左馮翊司馬¶
鈞行征西將軍督關中諸郡兵八千餘人龐參將¶
羌胡兵七千餘人與鈞分道並擊零昌參兵至勇¶
士東爲杜季貢所敗引退鈞等獨進攻拔丁奚城¶
杜季貢率衆僞逃鈞令右扶風仲光等收羌禾稼¶
光等違鈞節度散兵深入羌乃設伏要擊之鈞在¶
城中怒而不救　冬十月乙未光等兵敗並没¶
死者三千餘人鈞乃遁還龐參既失期稱病引還¶
皆坐徴下獄鈞自殺時度遼將軍梁慬亦坐事抵¶
<pb:KR2c0001_SBCK_007-38b>¶
罪校書郎中扶風馬融上書稱參慬智能宜宥過¶
責效詔赦參等以馬賢代參領護羌校尉復以任¶
尚為中郎將代班雄屯三輔懷令虞詡説尚曰兵¶
灋弱不攻彊走不逐飛自然之埶也今虜皆馬騎¶
日行數百里來如風雨去如絶&KR0076;以步追之埶不¶
相及所以雖屯兵二十餘萬曠日而無功也為使¶
君計莫如罷諸郡兵各令出錢數千二十人共市¶
一馬以萬騎之衆逐數千之虜追尾掩截其道自¶
窮便民利事大功立矣尚即上言用其計遣輕騎¶
擊杜季貢於丁奚城破之太后聞虞詡有將帥之¶
略以為武都太守羌衆數千遮詡於陳倉崤谷詡¶
<pb:KR2c0001_SBCK_007-39a>¶
即停軍不進而宣言上書請兵須到當發羌聞之¶
乃分鈔傍縣詡因其兵散日夜進道兼行百餘里¶
令吏士各作兩竈日増倍之羌不敢逼或問曰孫¶
臏減竈而君增之兵灋日行不過三十里以戒不¶
虞而今日且二百里何也詡曰虜衆多吾兵少徐¶
行則易為所及速進則彼所不測虜見吾竈日増¶
必謂郡兵來迎衆多行速必憚追我孫臏見弱吾¶
今示彊埶有不同故也既到郡兵不滿三千而羌¶
衆萬餘攻圍赤亭數十日詡乃令軍中彊弩勿發¶
而潜發小弩羌以為矢力弱不能至并兵急攻詡¶
於是使二十彊弩共射一人發無不中羌大震退¶
<pb:KR2c0001_SBCK_007-39b>¶
詡因出城奮擊多所傷殺明日悉陳其兵衆令從¶
東郭門出北郭門入貿易衣服回轉數周羌不知¶
其數更相恐動詡計賊當退乃潜遣五百餘人於¶
淺水設伏候其走路虜果大犇因掩擊大破之斬¶
獲甚衆賊由是敗散詡乃占相地勢築營壁百八¶
十所招還流亡假賑貧民開通水運詡始到郡榖¶
石千鹽石八千見戶萬三千視事三年米石八十¶
鹽石四百民増至四萬餘户人足家給一郡遂安¶
三年夏五月癸酉度遼將軍鄧遵率南單于擊零¶
昌於靈州斬首八百餘級　六月中郎將任尚¶
遣兵擊破先零羌於丁奚城　九月築馮翊此¶
<pb:KR2c0001_SBCK_007-40a>¶
界&KR0049;塢五百所以備羌　十二月丁巳任尚遣¶
兵擊零昌於北地殺其妻子燒其廬落斬首七百¶
餘級¶
四年春二月任尚遣當闐種羌榆&KR0017;等刺殺杜季¶
貢封榆&KR0017;為破羌侯　六月尹就坐不能定益¶
州徴抵罪以益州刺史張喬領其軍屯招誘叛羌¶
稍稍降散　九月䕶羌校尉任尚復募效功種¶
羌號封刺殺零昌封號封為羌王　冬十二月¶
甲子任尚與騎都尉馬賢共擊先零羌狼莫追至¶
北地相持六十餘日戰於富平河上大破之斬首¶
五千級狼莫逃去於是西河䖍人種羌萬人詣鄧¶
<pb:KR2c0001_SBCK_007-40b>¶
遵降隴右平¶
五年冬十月鄧遵募上郡全無種羌雕何刺殺狼¶
莫封雕何為羌侯自羌叛十餘年間軍旅之費凡¶
用二百四十餘億府帑空竭邊民及内郡死者不¶
可勝數并涼二州遂至虚耗及零昌狼莫死諸羌¶
瓦解三輔益州無復冦警詔封鄧遵為武陽侯邑¶
三千户遵以太后從弟故爵封優大¶
永寧元年春三月沈氐羌冦張掖　夏六月䕶¶
羌校尉馬賢將萬人討沈氐羌於張掖破之斬首¶
千八百級獲生口千餘人餘虜悉降時當煎種大¶
豪饑五等以賢兵在張掖乃乗虚冦金城賢還軍¶
<pb:KR2c0001_SBCK_007-41a>¶
追之出塞斬首數千級而還燒當燒何種聞賢軍¶
還復冦張掖殺長吏　初當煎種饑五同種大豪¶
盧忽忍良等千餘户别留允街而首施兩端¶
建光元年春䕶羌校尉馬賢召盧忽斬之因放兵¶
擊其種人獲首虜二千餘忍良等皆亡出塞¶
秋七月燒當羌忍良等以麻奴兄弟本燒當世嫡¶
而校尉馬賢撫恤不至常有怨心遂相結共脅將¶
諸種寇湟中攻金城諸縣　八月賢將先零種¶
擊之戰於牧苑不利麻奴等又敗武威張掖郡兵¶
於令居因脅將先零沈氐諸種四千餘户緣山西¶
走寇武威賢追到鸞鳥招引之諸種降者數千麻¶
<pb:KR2c0001_SBCK_007-41b>¶
奴南還湟中¶
延光元年春三月護羌校尉馬賢追擊麻奴到湟¶
中破之種衆散遁　十一月燒當羌麻奴饑困¶
將種衆詣漢陽太守耿种降¶
三年九月燒當羌豪麻奴死弟犀苦立¶
順帝永建元年二月隴西鍾羌反校尉馬賢擊之¶
戰於臨洮斬首千餘級羌衆皆降由是涼州復安¶
六年秋九月護羌校尉韓皓轉湟中屯田置兩河¶
間以逼羣羌皓坐事徴以張掖太守馬續代為校¶
尉兩河間羌以屯田近之恐必見圖乃解仇詛盟¶
各自儆備續上移屯田還湟中羌意乃安¶
<pb:KR2c0001_SBCK_007-42a>¶
陽嘉三年秋七月鍾羌良封等復寇隴西漢陽詔¶
拜前校尉馬賢為謁者鎮撫諸種　冬十月護¶
羌校尉馬續遣兵擊良封破之¶
四年二月謁者馬賢擊鍾羌大破之¶
永和三年冬十月燒當羌那離等三千餘騎寇金¶
城校尉馬賢擊破之¶
四年三月燒當羌那離等復反　夏四月癸卯¶
護羌都尉馬賢討斬之獲首虜千二百餘級¶
五年　初那離等既平朝廷以來機為并州刺史¶
劉秉為涼州刺史機等天性虐刻多所擾發且凍¶
傳難種羌遂反攻金城與雜種羌胡大冦三輔殺¶
<pb:KR2c0001_SBCK_007-42b>¶
害長吏機秉並坐徴於是拜馬賢為征西將軍以¶
騎都尉耿叔為副將左右羽林五校士及諸州郡¶
兵十萬人屯漢陽　九月令扶風漢陽築隴道¶
塢三百所置屯兵　且凍羌寇武都燒隴關　初¶
上命馬賢討西羌大將軍商以為賢老不如太中¶
大夫宋漢帝不從漢由之子也賢到軍稽留不進¶
武都太守馬融上䟽曰今雜種諸羌轉相鈔盗宜¶
及其未并亟遣深入破其支黨而馬賢等處處留¶
滯羌胡百里望塵千里聽聲今逃匿避回漏出其¶
後則必侵寇三輔為民大害臣願請賢所不可用¶
關東兵五千裁假部隊之號盡力率厲埋根行首¶
<pb:KR2c0001_SBCK_007-43a>¶
以先吏士三旬之中必克破之臣又聞呉起為將¶
暑不張蓋寒不披裘今賢野次垂幕珍肴雜遝兒¶
子侍妾事與古反臣懼賢等專守一城言攻於西¶
而羌出於東且其將士將不堪命必有髙克潰叛¶
之變也安定人皇甫規亦見賢不恤軍事審其必¶
敗上書言狀朝廷皆不從¶
六年春正月丙子征西將軍馬賢與且凍羌戰于¶
射姑山賢軍敗賢及二子皆没東西羌遂大合閏¶
月鞏唐羌冦隴西遂及三輔燒園陵殺掠吏民¶
　三月武都太守趙沖追擊鞏唐羌斬首四百餘¶
級降二千餘人詔沖督河西四郡兵為節度安定¶
<pb:KR2c0001_SBCK_007-43b>¶
土計&KR0122;皇甫規上䟽曰臣比年以來數陳便宜羌¶
戎未動䇿其將反馬賢始出知其必敗誤中之言¶
在可考校臣毎惟賢等擁衆四年未有成功縣師¶
之費且百億計出於平民回入姦吏故江湖之人¶
羣爲盜賊青徐荒饑襁負流散夫羌戎潰叛不由¶
承平皆因邊將失於綏御乗常守安則加侵暴茍¶
競小利則致大害微勝則虚張首級軍敗則隱匿¶
不言軍士勞怨困於猾吏進不得快戰以徼功退¶
不得温飽以全命餓死溝渠暴骨中原徒見王師¶
之出不聞振旅之聲酋豪泣血驚懼生變是以安¶
不能久叛則經年臣所以搏手叩心而増歎者也¶
<pb:KR2c0001_SBCK_007-44a>¶
願假臣兩營二郡屯列坐食之兵五千出其不意¶
與趙沖共相首尾土地山谷臣所曉習兵勢巧便¶
臣已更之可不煩方寸之印尺帛之賜髙可以滌¶
患下可以納降若謂臣年少官輕不足用者凡諸¶
敗將非官爵之不髙年齒之不邁臣不勝至誠没¶
死自陳帝不能用　鞏唐羌寇北地北地太守賈¶
福與趙沖擊之不利　秋九月諸羌寇武威¶
　冬十月癸丑以羌冦充斥涼部震恐復徙安定¶
居扶風北地居馮翊　十一月庚子以執金吾¶
張喬行車騎將軍事將兵萬五千人屯三輔¶
漢安元年冬十月罕羌邑落五千餘户詣趙沖降¶
<pb:KR2c0001_SBCK_007-44b>¶
唯燒何種據參䜌未下甲戌罷張喬軍屯¶
二年夏四月庚戌護羌校尉趙沖與漢陽太守張¶
貢擊燒當羌於參䜌破之　冬閏十月趙冲擊¶
燒當羌於阿陽破之¶
建康元年春護羌從事馬&KR0007;為諸羌所誘將羌衆¶
亡出塞領護羌校尉衛琚追擊&KR0007;等斬首八百餘¶
級趙沖復追叛羌到建威鸇隂河軍度竟所將降¶
胡六百餘人叛走沖將數百人追之遇羌伏兵與¶
戰而殁沖雖死而前後多所斬獲羌由是衰耗詔¶
封沖子為義陽亭侯¶
沖帝永嘉元年　西羌叛亂積年費用八十餘¶
<pb:KR2c0001_SBCK_007-45a>¶
億諸將多斷盗牢稟私自潤入皆以珍寳貨賂左¶
右上下放縱不恤軍事士卒不得其死者白骨相¶
望於野左馮翊梁並以恩信招誘叛羌離湳狐奴¶
等五萬餘户皆詣並降隴右復平¶
桓帝延熹二年十二月燒當燒何當煎勒姐等八¶
種羌冦隴西金城塞護羌校尉叚熲擊破之追至¶
羅亭斬其酋豪以下二千級獲生口萬餘人¶
三年閏正月西羌餘衆復與燒何大豪冦張掖晨¶
薄校尉段熲軍熲下馬大戰至日中刀折矢盡虜¶
亦引退熲追之且鬬且行晝夜相攻割肉食雪四¶
十餘日遂至積石山出塞二千餘里斬燒何大帥¶
<pb:KR2c0001_SBCK_007-45b>¶
降其餘衆而還　冬十一月勒姐零吾種羌圍¶
允街叚熲擊破之¶
四年六月零吾羌與先零諸種反寇三輔　冬¶
先零沈氐羌與諸種羌冦并涼二州校尉叚熲將¶
湟中義從討之涼州刺史郭閎貪共其功稽固熲¶
軍使不得進義從役久戀鄉舊皆悉叛歸郭閎歸¶
罪於熲熲坐徴下獄輸作左校以濟南相胡閎代¶
為校尉胡閎無威略羌遂陸梁覆没營塢轉相招¶
結唐突諸郡寇患轉盛泰山太守皇甫規上䟽曰¶
今猾賊就滅泰山略平復聞羣羌並皆反逆臣生¶
長邠岐年五十有九昔為郡吏再更叛羌豫籌其¶
<pb:KR2c0001_SBCK_007-46a>¶
事有誤中之言臣素有痼疾恐犬馬齒窮不報大¶
恩願乞冗官備單車一介之使勞來三輔宣國威¶
澤以所習地形兵勢佐助諸軍臣窮居孤危之中¶
坐觀郡將已數十年矣自鳥䑕至于東岱其病一¶
也力求猛敵不如清平勤明孫呉未若奉灋前變¶
未逺臣誠戚之是以越職盡其區區詔以規為中¶
郎將持節監關西兵討零吾等十一月規擊羌破¶
之斬首八百級先零諸種羌慕規威信相勸降者¶
十餘萬¶
五年三月沈氐羌寇張掖酒泉皇甫規發先零諸¶
種羌共討隴右而道路隔絶軍中大疫死者十三¶
<pb:KR2c0001_SBCK_007-46b>¶
四規親入庵廬廵視將士三軍感恱東羌遂遣使¶
乞降涼州復通先是安定太守孫儁受取狼藉屬¶
國都尉李翕督軍御史張禀多殺降羌涼州刺史¶
郭閎漢陽太守趙熹並老弱不任職而皆倚恃權¶
貴不遵灋度規到悉條奏其罪或免或誅羌人聞¶
之翕然反善沈氐大豪滇昌饑恬等十餘萬口復¶
詣規降　十一月滇&KR0218;羌冦武威張掖酒泉¶
皇甫規持節為將還督鄉里既無它私惠而多所¶
舉奏又惡絶宦官不與交通於是中外並怨遂共¶
誣規貨賂羣羌令其文降帝璽書誚讓相屬規上¶
䟽自訟曰四年之秋戎醜蠢戾舊都懼駭朝廷西¶
<pb:KR2c0001_SBCK_007-47a>¶
顧臣振國威靈羌戎稽首所省之費亦一億以上以¶
為忠臣之義不敢告勞故恥以片言自及微效然¶
比方先事庶免罪悔前踐州界先奏孫雋李翕張¶
禀旋師南征又上郭閎趙熹陳其過惡執據大辟¶
凡此五臣支黨半國其餘墨綬下至小吏所連及¶
者復有百餘吏託報將之怨子思復父之恥載贄¶
馳車懷糧步走交(御名/太上)豪門競流謗讟云臣私報諸¶
羌讎以錢貨若臣以私財則家無擔石如物出於¶
官則文簿易考就臣愚惑信如言者前世尚遺匈¶
奴以宫姬鎮烏孫以公主今臣但費千萬以懷叛¶
羌則良臣之才略兵家之所貴將有何罪負義違¶
<pb:KR2c0001_SBCK_007-47b>¶
理乎自永初以來將出不少覆軍有五動資巨億¶
有旋車完封寫之權門而名成功立厚加爵封今¶
臣還督本土糾舉諸郡絶交離親戮辱舊故衆謗¶
隂害固其宜也帝乃徴規還拜議郎論功當封而¶
中常侍徐璜左悺欲從求貨數遣賔客就問功狀¶
規終不荅璜等忿怒䧟以前事下之於吏官屬欲¶
賦歛請謝規誓而不聽遂以餘寇不絶坐繫廷尉¶
論輸左校諸公及太學生張鳯等三百餘人詣闕¶
訟之㑹赦歸家¶
六年十二月詔徴皇甫規為度遼將軍規上書薦¶
張奐才略兼優宜正元帥以從衆望宜充舉事朝¶
<pb:KR2c0001_SBCK_007-48a>¶
廷從之以奐代規為度遼將軍以規為使匃奴中¶
郎將　西州吏民守闕為前䕶羌校尉叚熲訟寃¶
者甚衆㑹滇&KR0218;等諸種羌益熾涼州幾亡乃復以¶
熲為䕶羌校尉¶
七年冬十月護羌校尉段熲擊當煎羌破之¶
八年春正月護羌校尉段熲擊罕䍐姐羌破之　閏¶
五月段熲擊破西羌進兵窮追展轉山谷間自春¶
及秋無日不戰虜遂敗散凡斬首二萬三千級獲¶
生口數萬人降者萬餘落封熲都鄉侯¶
九年秋七月鮮卑誘引東羌與共盟詛於是上郡¶
沈氐安定先零諸種共冦武威張掖縁邊大被其¶
<pb:KR2c0001_SBCK_007-48b>¶
毒詔復以張奐為護匈奴中郎將以九卿秩督幽¶
并涼三州¶
永康元年春正月東羌先零圍祋祤掠雲陽當煎¶
諸種復反段熲擊之於鸞鳥大破之西羌遂定¶
夏四月先零羌寇三輔攻没兩營殺千餘人¶
　冬十月先零羌冦三輔張奐遣司馬尹端董卓¶
拒擊大破之斬其酋豪首虜萬餘人三州清定¶
靈帝建寧元年　初護羌校尉段熲既定西羌而¶
東羌先零等種猶未服度遼將軍皇甫規中郎將¶
張奐招之連年既降又叛桓帝詔問熲曰先零東¶
羌造惡反逆而皇甫規張奐各擁彊衆不時輯定¶
<pb:KR2c0001_SBCK_007-49a>¶
欲令熲移兵東討未識其宜可參思術略熲上言¶
曰臣伏見先零東羌雖數叛逆而降於皇甫規者¶
已二萬許落善惡既分餘冦無幾今張奐躊躇久¶
不進者當慮外離内合兵往必驚且自冬踐春屯¶
結不散人畜疲羸有自亡之埶欲更招降坐制彊¶
敵耳臣以爲狼子野心難以恩納埶窮雖服兵去¶
復動唯當長矛挾脅白刃加頸耳計東種所餘三¶
萬餘落近居塞内路無險折非有燕齊秦趙縱横¶
之埶而久亂并涼累侵三輔西河上郡已各内徙¶
安定北地復至單危自雲中五原西至漢陽二千¶
餘里匈奴諸羌並擅其地是爲癰疽伏疾留滯脅¶
<pb:KR2c0001_SBCK_007-49b>¶
下如不加誅轉就滋大若以騎五千步萬人車三¶
千兩三冬二夏足以破定無慮用費為錢五十四¶
億如此則可令群羌破盡匈奴長服内徙郡縣得¶
反本土伏計永初中諸羌反叛十有四年用二百¶
四十億永和之末復經七年用八十餘億費耗若¶
此猶不誅盡餘孽復起于茲作害今不暫疲民則¶
永寧無期臣庶竭駑劣伏待節度帝許之悉聽如¶
所上熲於是將兵萬餘人齎十五日糧從彭陽直¶
詣髙平與先零諸種戰於逢義山虜兵盛熲衆皆¶
恐熲乃令軍中長鏃利刃三矛三重挾以彊弩列¶
輕騎為左右翼謂將士曰今去家數千里進則事¶
<pb:KR2c0001_SBCK_007-50a>¶
成走必盡死努力共功名因大呼衆皆應聲騰赴¶
馳騎於傍突而擊之虜衆大潰斬首八千餘級太¶
后賜詔書襃美曰須東羌盡定當并録功勤今且¶
賜熲錢二十萬以家一人為郎中敕中藏府調金¶
錢綵物增助軍費拜熲破羌將軍　六月叚熲¶
將輕兵追羌出橋門晨夜兼行與戰於奢延澤落¶
川今鮮水上連破之又戰於靈武谷羌遂大敗¶
　秋七月熲至涇陽餘冦四十落悉散入漢陽山¶
谷間護匈奴中郎將張奐上言東羌雖破餘種難¶
盡段熲性輕果慮負敗難常宜且以恩降可無後¶
悔詔書下熲熲復上言臣本知東羌雖衆而輭弱¶
<pb:KR2c0001_SBCK_007-50b>¶
易制所以比陳愚慮思為永寧之筭而中郎將張¶
奐説虜彊難破宜用招降聖朝明監信納瞽言故¶
臣謀得行奐計不用事勢相反遂懷猜恨信叛羌¶
之訴飾潤辭意云臣兵累見折衂又言羌一氣所¶
生不可誅盡山谷廣大不可空靜血流汗野傷和¶
致災臣伏念周秦之際戎狄為害中興以來羌冦¶
最盛誅之不盡雖降復叛今先零雜種累以反覆¶
攻没縣邑剽掠人物發冡露尸禍及生死上天震¶
怒假手行誅昔邢為無道衛國伐之師興而雨臣¶
動兵涉夏連獲甘澍嵗時豐稔人無疵疫上占天¶
心不為災傷下察人事衆和師克自橋門以西落¶
<pb:KR2c0001_SBCK_007-51a>¶
川以東故宫縣邑更相通屬非為深險絶域之地¶
車騎安行無應折衂案奐為漢吏身當武職駐車¶
二年不能平冦虚欲修文戢戈招降獷敵誕辭空¶
説僣而無徴何以言之昔先零作寇趙充國徙令¶
居内煎當亂邊馬援遷之三輔始服終叛至今為¶
鯁故逺識之士以為深憂今傍郡户口單少數為¶
羌所創毒而欲令降徒與之雜居是猶種枳棘於¶
良田養虺蛇於室内也故臣奉大漢之威建長久¶
之策欲絶其本根不使能殖本規三嵗之費用五¶
十四億今適朞年所耗未半而餘冦殘燼將向殄¶
滅臣毎奉詔書軍不内御願卒斯言一以任臣臨¶
<pb:KR2c0001_SBCK_007-51b>¶
時量宜不失權便¶
二年五月詔遣謁者馮禪説降漢陽散羌段熲以¶
春農百姓布野羌雖暫降而縣官無廩必當復為¶
盗賊不如乗虚放兵勢必殄滅熲於是自進營去¶
羌所屯凡亭山四五十里遣騎司馬田晏假司馬¶
夏育將五千人先進擊破之羌衆潰東犇復聚射¶
虎谷分兵守谷上下門熲規一舉滅之不欲復令¶
散走　秋七月熲遣千人於西縣結木為柵廣¶
二十步長四十里遮之分遣晏育等將七千人衘¶
枚夜上西山結營穿塹去虜一里許又遣司馬張¶
愷等將三千人上東山虜乃覺之熲因與愷等挾¶
<pb:KR2c0001_SBCK_007-52a>¶
東西山縱兵奮擊破之追至谷上下門窮山深谷¶
之中處處破之斬其渠帥以下萬九千級馮禪等¶
所招降四千人分置安定漢陽隴西三郡於是東¶
羌悉平熲凡百八十戰斬三萬八千餘級獲雜畜¶
四十二萬七千餘頭費用四十四億軍士死者四¶
百餘人更封新豐縣侯邑萬戸¶
臣光曰書稱天地萬物父母惟人萬物之靈亶聰¶
明作元后元后作民父母夫蠻夷戎狄氣類雖殊¶
其就利避害樂生惡死亦與人同耳御之得其道¶
則附順服從失其道則離叛侵擾固其宜也是以¶
先王之政叛則討之服則懷之處之四裔不使亂¶
<pb:KR2c0001_SBCK_007-52b>¶
禮義之邦而已若乃視之如草木禽獸不分臧否¶
不辨去來悉艾殺之豈作民父母之意哉且夫羌¶
之所以叛者為郡縣所侵寃故也叛而不即誅者¶
將帥非其人故也茍使良將驅而出之塞外擇良¶
吏而牧之則疆埸之臣也豈得専以多殺為快邪¶
夫御之不得其道雖華夏之民亦將蠭起而為寇¶
又可盡誅邪然則段紀明之為將雖克㨗有功君¶
子所不與也¶
　　　鮮卑㓂邊¶
漢桓帝永夀二年　初鮮卑檀石槐勇徤有智略¶
部落畏服乃施灋禁平曲直無敢犯者遂推以為¶
<pb:KR2c0001_SBCK_007-53a>¶
大人檀石槐立庭於彈汗山歠&KR0311;水上去高栁北¶
三百餘里兵馬甚盛東西部大人皆歸焉因南抄¶
縁邊北拒丁零東郤夫餘西撃烏孫盡據匈奴故¶
地東西萬四千餘里　秋七月檀石槐㓂雲中¶
以故烏桓校尉李膺為度遼將軍膺到邊羌胡皆¶
望風畏服先所掠男女悉詣塞下送還之　初鮮¶
卑㓂遼東屬國都尉武威叚熲率所領馳赴之既¶
而恐賊驚去乃使驛騎詐齎璽書詔熲熲於道偽¶
退潜於還路設伏虜以為信然乃入追熲熲因大¶
縱兵悉斬獲之¶
延熹二年春二月鮮卑㓂鴈門　六月鮮卑㓂¶
<pb:KR2c0001_SBCK_007-53b>¶
遼東¶
六年夏五月鮮卑㓂遼東屬國　十二月詔徴¶
皇甫規爲度遼將軍規上書薦張奐朝廷從之以¶
奐代規爲度遼將軍¶
九年春三月詔徴張奐爲大司農復以皇甫規代¶
爲度遼將軍　五月鮮卑聞張奐去招結南匈¶
奴及烏&KR0074;同叛　六月南匈奴烏&KR0074;鮮卑數道¶
入塞㓂掠縁邊九郡　冬十二月匈奴烏&KR0074;聞¶
張奐至皆相率還降凡二十萬口奐但誅其首惡¶
餘皆慰納之唯鮮卑出塞去朝廷患檀石槐不能¶
制遣使持印綬封爲王欲與和親檀石槐不肯受¶
<pb:KR2c0001_SBCK_007-54a>¶
而㓂抄兹甚自分其地為三部從右北平以東至¶
遼東接夫餘濊貊二十餘邑為東部從右北平以¶
西至上谷十餘邑為中部從上谷以西至敦煌烏¶
孫二十餘邑為西部各置大人領之¶
靈帝建寜元年冬十二月鮮卑及濊貊㓂幽并二¶
州¶
二年冬十一月鮮卑㓂并州¶
四年冬十月鮮卑㓂并州¶
熹平元年冬十二月鮮卑㓂并州¶
二年鮮卑㓂幽并二州¶
三年冬十二月鮮卑入北地太守夏育率屠各追¶
<pb:KR2c0001_SBCK_007-54b>¶
擊破之遷育為䕶烏桓校尉鮮卑又㓂并州¶
四年五月鮮卑㓂幽州¶
五年鮮卑㓂幽州¶
六年夏四月鮮卑㓂三邊　秋七月䕶烏桓校¶
尉夏育上言鮮卑㓂邊自春以來三十餘發請徴¶
幽州諸郡兵出塞擊之一冬二春必能禽滅先是¶
䕶羌校尉田晏坐事論刑被原欲立功自効乃請¶
中常侍王甫求得為將甫因此議遣兵與育并力¶
討賊帝乃拜晏為破鮮卑中郎將大臣多有不同¶
乃召百官議於朝堂蔡邕議曰征討殊類所由尚¶
矣然而時有同異埶有可否故謀有得失事有成¶
<pb:KR2c0001_SBCK_007-55a>¶
敗不可齊也夫以世宗神武將帥良猛財賦充實¶
所括廣逺數十年間官民俱匱猶有悔焉况今人¶
財竝乏事劣昔時乎自匈奴遁逃鮮卑疆盛據其¶
故地稱兵十萬才力勁健意智益生加以關塞不¶
嚴禁網多漏精金良鐡皆為賊有漢人逋逃為之¶
謀主兵利馬疾過於匈奴昔叚熲良將習兵善戰¶
有事西羌猶十餘年今育晏才䇿未必過熲鮮卑¶
種衆不弱曩時而虚計二載自許有成若禍結兵¶
連豈得中休當復徴發衆人轉運無已是為耗竭¶
諸夏并力蠻夷夫邊垂之患手足之疥搔中國之¶
困胷背之瘭疽方今郡縣盜賊尚不能禁況此醜¶
<pb:KR2c0001_SBCK_007-55b>¶
虜而可伏乎昔髙祖忍平城之恥吕后棄慢書之¶
詬方之於今何者為甚天設山河秦築長城漢起¶
塞垣所以别内外異殊俗也茍無䠞國内侮之患¶
則可矣豈與蟲螘之虜校往來之數哉雖或破之¶
豈可殄盡而方令本朝為之旰食乎昔淮南王安¶
諫伐越曰如使越人䝉死以逆執事厮輿之卒有¶
一不備而歸者雖得越王之首猶為大漢羞之而¶
欲以齊民易醜虜皇威辱外夷就如其言猶已危¶
矣況乎得失不可量邪帝不從八月遣夏育出髙¶
桞田晏出雲中匈奴中郎將臧旻率南單于出鴈¶
門各將萬騎三道出塞二千餘里檀石槐命三部¶
<pb:KR2c0001_SBCK_007-56a>¶
大人各帥衆逆戰育等大敗喪其節傳輜重各將¶
數十騎犇還死者什七八三將檻車徴下獄贖為¶
庶人　十二月遼西太守甘陵趙苞到官遣使¶
迎母及妻子垂當到郡道經桞城值鮮卑萬餘人¶
入塞宼鈔苞母及妻子遂為所刧質載以擊郡苞¶
率騎二萬與賊對陳賊出母以示苞苞悲號謂母¶
曰為子無狀欲以微禄奉養朝夕不圗為母作禍¶
昔為母子今為王臣義不得顧私恩毁忠節唯當¶
萬死無以塞罪母遥謂曰威豪人各有命何得相¶
顧以虧忠義爾其勉之苞即時進戰賊悉摧破其¶
母妻皆為所害苞自上歸葬帝遣使弔慰封鄃侯¶
<pb:KR2c0001_SBCK_007-56b>¶
苞葬訖謂鄉人曰食禄而避難非忠也殺母以全¶
義非孝也如是有何靣目立於天下遂歐血而死¶
光和元年十一月鮮卑宼酒泉種衆日多縁邊莫¶
不被毒¶
二年十二月鮮卑宼幽并二州¶
三年冬鮮卑宼幽并二州¶
四年冬十月鮮卑宼幽并二州檀石槐死子和連¶
伐立和連才力不及父而貪滛後出攻北地北地¶
射殺之其子騫曼尚㓜兄子魁頭立後騫曼長大¶
與魁頭爭國衆遂離散¶
　　　嬖倖廢立¶
<pb:KR2c0001_SBCK_007-57a>¶
漢和帝元興元年冬十二月辛未帝崩于章德前¶
殿初帝失皇子前後十數後生者輒隠祕養於民¶
間羣臣無知者及帝崩鄧皇后乃收皇子於民間¶
長子勝有痼疾少子隆生始百餘日迎立以為皇¶
太子是夜即皇帝位尊皇后曰皇太后太后臨朝¶
殤帝延平元年三月丙戌清河王慶濟北王夀河¶
間王開常山王章始就國太后特加慶以殊禮慶¶
子祐年十三太后以帝㓜弱逺慮不虞留祜與嫡¶
母耿姬居清河邸耿姬况之曾孫也祜母犍為左¶
姬也　八月辛卯帝崩太后與兄車騎將軍騭¶
虎賁中郎將悝等定䇿禁中其夜使騭持節以王¶
<pb:KR2c0001_SBCK_007-57b>¶
青蓋車迎清河王子祜齋于殿中皇太后御崇德¶
殿百官皆吉服陪位引拜祜為長安侯乃下詔以¶
祜為孝和皇帝嗣又作䇿命有司讀䇿畢太尉奉¶
上璽綬即皇帝位太后猶臨朝　十二月甲子¶
清河王慶薨¶
安帝永初元年　自和帝之喪鄧騭兄弟常居禁¶
中騭不欲乆在内連求還第太后許之　夏四¶
月封太傅張禹太尉徐防司空尹勤車騎將軍鄧¶
騭城門校尉鄧悝虎賁中郎將鄧&KR0042;黄門郎鄧閶¶
皆為列侯食邑各萬戸騭以定䇿功増三千戸騭¶
及諸弟辭讓不獲遂逃避使者間關詣闕上䟽自¶
<pb:KR2c0001_SBCK_007-58a>¶
陳至於五六乃許之　初太后以平原王勝有痼¶
疾而貪殤帝孩抱養為己子故立焉及殤帝崩羣¶
臣以勝疾非痼意咸歸之太后以前不立勝恐後¶
為怨乃迎帝而立之周章以衆心不附密謀閉宫¶
門誅鄧騭兄弟及鄭衆蔡倫劫尚書廢太后於南¶
宫封帝為逺國王而立平原王事覺冬十一月丁¶
亥章自殺¶
三年春正月庚子皇帝加元服赦天下¶
元初二年十二月鄧&KR0042;卒封西平侯詔封&KR0042;子廣¶
德為西平侯封廣德弟甫徳為都鄉侯¶
五年太后弟悝閶皆卒封悝子廣宗為葉侯閶子¶
<pb:KR2c0001_SBCK_007-58b>¶
忠為西華侯¶
建光元年春二月皇太后寢疾癸亥赦天下三月¶
癸巳皇太后鄧氏崩　四月尊帝嫡母耿姬為¶
甘陵大貴人　帝少號聦明故鄧太后立之及長¶
多不德稍不可太后意帝乳母王聖知之太后徴¶
濟北河間王子詣京師河間王子翼美容儀太后¶
竒之以為平原懐王後留京師王聖見太后久不¶
歸政慮有廢置常與中黄門李閏江京候伺左右¶
共毁短太后於帝帝毎懐忿懼及太后崩宫人先¶
有受罰者懐怨恚因誣告太后兄弟悝&KR0042;閶先從¶
尚書鄧訪取廢帝故事謀立平原王帝聞追怒令¶
<pb:KR2c0001_SBCK_007-59a>¶
有司奏悝等大逆無道遂廢西平侯廣宗葉侯廣¶
德西華侯忠陽安侯珍都鄉侯甫德皆為庶人鄧¶
騭以不與謀但免特進遣就國宗族免官歸故郡¶
没入騭等貲財田宅徙鄧訪及家属於逺郡郡縣¶
逼廹廣宗及忠皆自殺又徙封騭為羅侯　五月¶
庚辰騭與子鳯並不食而死騭從弟河南尹豹度¶
遼將軍舞陽侯遵將作大匠暢皆自殺唯廣德兄¶
弟以母與閻后同産得留京師復以耿䕫為度遼¶
將軍徴樂安侯鄧康為太僕丙申貶平原王翼為¶
都卿侯遣歸河間翼謝絶賔客閉門自守由是得¶
免大司農京兆宋寵痛騭無罪遇禍乃肉袒輿¶
<pb:KR2c0001_SBCK_007-59b>¶
櫬上䟽曰伏惟和熹皇后聖善之德為漢文母兄¶
弟忠孝同心憂國宗廟有主王室是頼功成身退¶
讓國遜位歷世外戚無與為比當享積善履謙之¶
祐而横為宫人單辭所䧟利口傾險反亂國家罪¶
無申證獄不訊鞫遂令隲騭等罹此酷濫一門七人¶
並不以命屍骸流離寃魂不反逆天感人率土喪¶
氣宜收還冡次寵樹遺孤奉承血祀以謝亡靈衆¶
庶多為騭稱枉者帝意頗悟乃譴譲州郡還葬騭¶
等於北芒諸從昆弟皆得歸京師　帝以耿貴人¶
兄牟平侯寳監羽林左軍車騎封宋楊四子皆為¶
列侯宋氏為卿校侍中大夫謁者郎吏十餘人閻¶
<pb:KR2c0001_SBCK_007-60a>¶
皇后兄弟顯景耀並爲卿校典禁兵於是内寵始¶
盛帝以江京嘗迎帝於邸以爲京功封都鄉侯封¶
李閏爲雍鄉侯閏京並遷中常侍京兼大長秋與¶
中常侍樊豐黄門令劉安鉤盾令陳達及王聖聖¶
女伯榮扇動内外競爲侈虐伯榮出入宫掖傳通¶
姦賂司徒楊震上䟽曰臣聞政以得賢為本治以¶
去穢爲務是以唐虞俊乂在官四凶流放天下咸¶
服以致雍熈方今九德未事嬖倖充庭阿母王聖¶
出自賤微得遭千載奉養聖躬雖有推燥居溼之¶
勤前後賞惠過報勞苦而無厭之心不知紀極外¶
交屬託擾亂天下損辱清朝塵㸃日月夫女子小¶
<pb:KR2c0001_SBCK_007-60b>¶
人近之喜逺之怨實為難養宜速出阿母令居外¶
舍斷絶伯榮莫使往來令恩德兩隆上下俱美奏¶
御帝以示阿母等内倖皆懐忿恚而伯榮驕滛尤¶
甚通於故朝陽侯劉䕶從兄瓌瓌遂以為妻官至¶
侍中得襲䕶爵震上䟽曰經制父死子繼兄亡弟¶
及以防篡也伏見詔書封故朝陽侯劉䕶再從兄¶
瓌襲護爵為侯護同産弟威今猶見在臣聞天子¶
專封封有功諸侯專爵爵有德今瓌無佗功行但¶
以配阿母女一時之間既位侍中又至封侯不稽¶
舊制不合經義行人諠譁百姓不安陛下宜鑒鏡¶
既往順帝之則尚書廣陵翟酺上䟽曰昔竇鄧之¶
<pb:KR2c0001_SBCK_007-61a>¶
龍傾動四方兼官重紱盈金積貨至使議弄神器¶
改更社稷豈不以執尊威廣以致斯患乎及其破¶
壊頭顙墮地願為孤豚豈可得哉夫致貴無漸失¶
必暴受爵非道殃必疾今外戚寵幸功均造化漢¶
元以來未有等比陛下誠仁恩周洽以親九族然¶
禄去公室政移私門覆車重尋寧無摧折此最安¶
危之極戒社稷之深計也昔文帝愛百金於露臺¶
飾帷帳於皁囊或有譏其儉者上曰朕為天下守¶
財耳豈得妄用之哉今自初政已來日月未乆費¶
用賞賜已不可筭斂天下之財積無功之家帑藏¶
單盡民物彫傷卒有不虞復當重賦百姓怨叛既¶
<pb:KR2c0001_SBCK_007-61b>¶
生危亂可待也願陛下勉求忠貞之臣誅逺佞謟¶
之黨割情欲之歡罷宴私之好心存亡國所以失¶
之鑒觀興王所以得之庶災害可息豐年可招矣¶
書奏皆不省¶
延光元年京師及郡國二十七雨水　帝數遣黄¶
門常侍及中使伯榮往來甘陵尚書僕射陳忠上¶
䟽曰今天心未得隔并屡臻青冀之域滛雨漏河¶
徐岱之濱海水盆溢兖豫蝗蝝滋生荆楊稻收儉¶
薄并凉二州羌戎叛戾加以百姓不足府帑虚匱¶
陛下以不得親奉孝德皇園廟此遣中使致敬甘¶
陵朱軒駢馬相望道路可謂孝至矣然臣竊聞使¶
<pb:KR2c0001_SBCK_007-62a>¶
者所過威權翕赫震動郡縣王侯二千石至為伯¶
榮獨拜車下發民修道繕理亭傳多設儲偫徴役¶
無度老弱相随動有萬計賂遺僕從人數百匹頓¶
踣呼嗟莫不叩心河間託叔父之屬清河有陵廟¶
之尊及剖符大臣皆猥為伯榮屈節車下陛下不¶
問必以為陛下欲其然也伯榮之威重於陛下陛¶
下之柄在於臣妾水災之發必起於此昔韓嫣託¶
副車之乗受馳視之使江都誤為一拜而嫣受歐¶
刀之誅臣願明主嚴天元之尊正乾剛之位不宜¶
復令女使干錯萬機重察左右得無石顯泄漏之¶
姦尚書納言得無趙昌譖崇之詐公卿大臣得無¶
<pb:KR2c0001_SBCK_007-62b>¶
朱慱阿傅之援外屬近戚得無王鳯害商之謀若¶
國政一由帝命王事毎决於己則下不得偪上臣¶
不得干君常雨大水必當霽止四方衆異不能為¶
害書奏不省¶
二年夏四月戊子爵乳母王聖為野王君　冬¶
十月甲戍以司徙楊震為太尉光禄勲東萊劉熹¶
為司徒大鴻臚耿寳自候震薦中常侍李閏兄於¶
震曰李常侍國家所重欲令公辟其兄寳唯傳上¶
意耳震曰如朝廷欲令三府辟召故宜有尚書敕¶
寳大恨而去執金吾閻顯亦薦所親於震震又不¶
從司空劉授聞之即辟此二人由是震益見怨時¶
<pb:KR2c0001_SBCK_007-63a>¶
詔遣使者大為王聖脩第中常侍樊豐及侍中周¶
廣謝惲等更相扇動傾揺朝廷震上䟽曰臣伏念¶
方今災害滋甚百姓空虚三邊震擾帑藏匱乏殆¶
非社稷安寜之時詔書為阿母興起第舎合兩為¶
一連里竟街雕修繕飾窮極巧&KR0458;攻山採石轉相¶
迫促為費巨億周廣謝惲兄弟與國無肺腑枝葉¶
之屬依倚近倖姦佞之人與之分威共權屬託州¶
郡傾動大臣宰司辟召承望㫖意招來海内貪汙¶
之人受其貨賂至有臧錮棄世之徒復得顯用白¶
黒溷淆清濁同源天下讙譁為朝結譏臣聞師言¶
上之所取財盡則怨力盡則叛怨叛之人不可復¶
<pb:KR2c0001_SBCK_007-63b>¶
使惟陛下度之上不聽　十二月戊辰京師及¶
郡國三地震¶
三年　初樊豐周廣謝惲等見楊震連諌不從無¶
所顧忌遂詐作詔書調發司農錢穀大匠見徒材¶
木各起家舎園池廬觀役費無數震復上䟽曰臣¶
備台輔不能調和隂陽去年十二月四日京師地¶
動其日戊辰三者皆土位在中宫此中臣近官持¶
權用事之象也臣伏惟陛下以邊境未寧躬自菲¶
薄宫殿垣屋傾倚枝拄而已而親近倖臣未崇斷¶
金驕溢踰灋多請徒士盛修第舎賣弄威福道路¶
讙譁地動之變殆為此發又冬無宿雪春節未&KR0040;¶
<pb:KR2c0001_SBCK_007-64a>¶
百僚焦心而繕修不止誠致旱之徴也唯陛下奮¶
乾剛之德棄驕奢之臣以承皇天之戒震前後所¶
言轉切帝既不平之而樊豐等皆側目憤怨以其¶
名儒未敢加害㑹河間男子趙騰上書指陳得失¶
帝發怒遂收考詔獄詰以罔上不道震上䟽救之¶
曰臣聞殷周哲王小人怨詈則還自敬德今趙騰¶
所坐激訐謗語為罪與手刃犯灋有差乞為虧除¶
全騰之命以誘芻蕘輿人之言帝不聽騰竟伏尸¶
都市及帝東廵樊豐等因乗輿在外競脩第宅太¶
尉部掾髙舒召大匠令史考校之得豐等所詐下¶
詔書具奏須行還上之豐等惶怖㑹太史言星變¶
<pb:KR2c0001_SBCK_007-64b>¶
逆行遂共譖震云自趙騰死後深用怨懟且鄧氏¶
故吏有恚恨之心壬戌車駕還京師便時太學夜¶
遣使者䇿收震太尉卬綬震於是柴門絶賔客豐¶
等復惡之令大鴻臚耿寳奏震大臣不服罪懐恚¶
望有詔遣歸本郡震行至城西几陽亭乃慷慨謂¶
其諸子門人曰死者士之常分吾䝉恩居上司疾¶
姦臣狡猾而不能誅惡嬖女傾亂而不能禁何靣¶
目復見日月身死之日以雜木為棺布單被裁足¶
蓋形勿歸冢次勿設祭祀因飲酖而卒&KR0042;農太守¶
移良承樊豐等㫖遣吏於陜縣留停震喪露棺道¶
側讁震諸子代郵行書道路皆為隕涕太僕征羌¶
<pb:KR2c0001_SBCK_007-65a>¶
侯來厯曰耿寳託元舅之親榮寵過厚不念報國¶
恩而傾側姦臣傷害忠良其天禍亦將至矣厯歙¶
之曽孫也　秋八月辛巳以大鴻臚耿寳為大¶
將軍　王聖江京樊豐等譖太子乳母王男厨監¶
邴吉等殺之家属徙比景太子思男吉數為歎息¶
京豐懼有後害乃與閻后妄造虚無(御名/太上)讒太子及¶
東宫官屬帝怒召公卿以下議廢太子耿寳等承¶
㫖皆以為當廢太僕來歷與太常&KR0074;焉廷尉犍為¶
張皓議曰經說年未滿十五過惡不在其身且男¶
吉之謀皇太子容有不知宜選忠良保傅輔以禮¶
義廢置事重此誠聖恩所宜宿留帝不從焉郁之¶
<pb:KR2c0001_SBCK_007-65b>¶
子也張皓退復上書曰昔賊臣江充造(御名/太上)讒逆傾¶
覆戾園孝武久乃覺寤雖追前失悔之何及今皇¶
太子方十嵗未習保傅之教可遽責乎書奏不省¶
　　九月丁酉廢皇太子保為濟隂王居於徳陽¶
殿西鍾下來歷乃要結光禄勲祋諷宗正劉瑋將¶
作大匠薛皓侍中閭丘&KR0042;陳光趙代施延太中大¶
夫九江朱倀等十餘人俱詣鴻都門證太子無過¶
帝與左右患之乃使中常侍奉詔脅羣臣曰父子¶
一體天性自然以義割恩為天下也歷諷等不識¶
大典而與羣小共為讙譁外見忠直而内希後福¶
飾邪違義豈事君之禮朝廷廣開言事之路故且¶
<pb:KR2c0001_SBCK_007-66a>¶
一切假貸若懐迷不反當顯明刑書諫者莫不失¶
色薛皓先頓首曰固宜如明詔歷怫然廷詰皓曰¶
屬通諫何言而今復背之大臣乗朝車處國事固¶
得輾轉若此乎乃各稍自引起歷獨守闕連日不¶
肯去帝大怒尚書令陳忠與諸尚書遂共劾奏歷¶
等帝乃免歷兄弟官削國租黜歷母武安公主不¶
得㑹見　是嵗京師及諸郡國二十三地震三十¶
六大水雨雹¶
四年春二月甲辰車駕南廵　三月庚申帝至¶
宛不豫乙丑帝發自宛丁卯至葉崩于乗輿年三¶
十二皇后與閻顯兄弟江京樊豐等謀曰今晏駕¶
<pb:KR2c0001_SBCK_007-66b>¶
道次濟隂王在内邂逅公卿立之還爲大害乃偽¶
云帝疾甚徙御卧車所在上食問起居如故驅馳¶
行四日庚午還宫辛未遣司徒劉熹詣郊廟社稷¶
告天請命其夕乃發喪尊皇后曰皇太后太后臨¶
朝以顯爲車騎將軍儀同三司太后欲乆專國政¶
貪立㓜年與顯等定䇿禁中迎濟北惠王子北鄉¶
侯懿爲嗣濟隂王以廢黜不得上殿親臨梓宫悲¶
號不食内外羣僚莫不哀之　乙酉北鄉侯即皇¶
帝位　夏四月閻顯忌大將軍耿寳位尊權重¶
威行前朝乃風有司奏寳及其黨與中常侍樊豐¶
虎賁中郎將謝惲侍中周廣野王君王聖聖女永¶
<pb:KR2c0001_SBCK_007-67a>¶
等更相阿黨互作威福皆大不道辛卯豐惲廣皆¶
下獄死家屬徙比景貶寳及弟子林慮侯承皆為¶
亭侯遣就國寳於道自殺王聖母子徙鴈門於是¶
以閻景為衛尉耀為城門校尉晏為執金吾兄弟¶
並處權要威福自由　冬十月北郷侯病篤中¶
常侍孫程謂濟隂王謁者長興渠曰王以嫡統本¶
無失德先帝用䜛遂至廢黜若北鄉侯不起相與¶
共㫁江京閻顯事無不成者渠然之又中黄門南¶
陽王康先為太子府史及長樂太官丞京兆王國¶
等並附同於程江京謂閻顯曰北鄉侯病不解國¶
嗣宜以時定何不早徴諸王子簡所置乎&KR0139;以為¶
<pb:KR2c0001_SBCK_007-67b>¶
然辛亥北鄉侯薨顯白太后袐不發喪而更徴諸¶
王子閉宫門屯兵自守　十一月乙卯孫程王¶
康王國與中黄門黄龍彭愷孟叔李建王成張賢¶
史汎馬國王道李元楊佗陳予趙封李剛魏猛苗¶
光等聚謀於西鍾下皆截單衣為誓丁巳京師及¶
郡國十六地震是夜程等共㑹崇德殿上因入章¶
臺門時江京劉安及李閏陳達等俱坐省門下程¶
與王康共就斬京安達以李閏權埶積為省内所¶
服欲引為主因舉刀脅閏曰今當立濟隂王無得¶
揺動閏曰諾於是扶閏起俱於西鍾下迎濟隂王¶
即皇帝位時年十二召尚書令僕射以下從輦幸¶
<pb:KR2c0001_SBCK_007-68a>¶
南宫程等留守省門遮杆内外帝豋雲臺召公卿¶
百僚使虎賁羽林士屯南北宫諸門閻顯時在禁¶
中憂迫不知所為小黄門樊豋勸顯以太后詔召¶
越騎校尉馮詩虎賁中郎將閻崇將兵屯平朔門¶
以禦程等顯誘詩入省謂曰濟隂王立非皇太后¶
意璽綬在此茍盡力効功封侯可得太后使授之¶
印曰能得濟隂王者封萬戸侯得李閏者五千戸¶
侯詩等皆許諾辭以卒被召所將衆少顯使與豋¶
迎吏士于左掖門外詩因格殺登歸營屯守顯弟¶
衛尉景遽從省中還外府收兵至盛德門孫程傳¶
召諸尚書使收景尚書郭鎮時卧病聞之即率直¶
<pb:KR2c0001_SBCK_007-68b>¶
宿羽林出南止車門逢景從吏士拔白刃呼曰無¶
干兵鎮即下車持節詔之景曰何等詔因斫鎮不¶
中鎮引劒擊景墯車左右以㦸义其胷遂禽之送¶
廷尉獄即夜死戊午遣使者入省奪得璽綬帝乃¶
幸嘉德殿遣侍御史持節收閻顯及其弟城門校¶
尉耀執金吾晏並下獄誅家屬皆徙比景遷太后¶
於離宫己未開門罷屯兵壬戍詔司&KR0032;校尉惟閻¶
顯江京近親當伏辜誅其餘務崇寛貸封孫程等¶
皆爲列侯程食邑萬戸王康王國食九千户黄龍¶
食五千户彭愷孟叔李建食四千二百户王成張¶
賢史汎馬國王道李元楊佗陳予趙封李剛食四¶
<pb:KR2c0001_SBCK_007-69a>¶
千戸魏猛食二千戸苗光食千戸是為十九侯加¶
賜車馬金銀錢帛各有差李閏以先不豫謀故不¶
封擢孫程為騎都尉初程等入章臺門苗光獨不¶
入詔書録功臣令王康䟽名康詐䟽光入章臺門¶
光未受符䇿心不自安詣黄門令自告有司奏康¶
光欺詐主上詔書勿問以將作大匠來歷為衛尉¶
祋諷劉瑋閭丘&KR0042;等先卒皆拜其子為郎朱倀施¶
延陳光趙代皆見拔用後至公卿徴王男邴吉家¶
屬還京師厚加賞賜帝之見廢也監太子家小黄¶
門籍建傅髙梵長秋長趙熹丞良賀藥長夏珍皆¶
坐徙朔方帝即位並擢為中常侍初閻顯辟崔駰¶
<pb:KR2c0001_SBCK_007-69b>¶
之子瑗為吏瑗以北鄉侯立不以正知顕將敗欲¶
說令廢立而顯日沈醉不能得見乃謂長史陳禪¶
曰中常侍江京等惑蠱先帝廢黜正統扶立踈孽¶
少帝即位發病廟中周勃之徴於斯復見今欲與¶
君共求見說將軍白太后收京等廢少帝引立濟¶
隂王必上當天心下合人望伊霍之功不下席而¶
立則將軍兄弟傳祚於無窮若拒違天意乆曠神¶
器則將以無罪并辜元惡此所謂禍福之㑹分功¶
之時也禪猶豫未敢從㑹顕敗瑗坐被斥門生蘇¶
祗欲上書言狀瑗遽止之時陳禪為司&KR0032;校尉召¶
瑗謂曰第聽祗上書禪請為之證瑗曰此譬猶兒¶
<pb:KR2c0001_SBCK_007-70a>¶
妾屏語耳願使君勿復出口遂辭歸不復應州郡¶
令　十二月楊震門生虞放陳翼詣闕追訟震¶
事詔除震二子為郎贈錢百萬以禮改葬於華隂¶
潼亭逺近畢至有大鳥髙丈餘集震喪前郡以狀¶
上帝感震忠直詔復以中牢具祠之　議郎陳禪¶
以為閻太后與帝無母子恩冝徙别館絶朝見羣¶
臣議者咸以為宜司徒掾汝南周舉謂李郃曰昔¶
瞽瞍常欲殺舜舜事之逾謹鄭武姜謀殺荘公荘¶
公誓之黄泉秦始皇怨母失行乆而隔絶後感頴¶
考叔茅焦之言復脩子道書傳美之今諸閻新誅¶
太后幽在離宫若悲愁生疾一旦不虞主上將何¶
<pb:KR2c0001_SBCK_007-70b>¶
以令於天下如從禪議後世歸咎明公宜密表朝¶
廷令奉太后率群臣朝覲如舊以厭天心以荅人¶
望郃即上䟽陳之¶
順帝永建元年春正月帝朝太后於東宫　辛未¶
皇太后閻氏崩　八月浮陽侯孫程等懐表上¶
殿爭功帝怒有司劾奏程等干亂悖逆王國等皆¶
與程黨乆留京都益其驕恣帝乃免程等官悉徙¶
封逺縣因遣十九侯就國敕洛陽令促期發遣司¶
徒掾周舉説朱倀曰朝廷在西鍾下時非孫程等¶
豈立今忘其大德録其小過如道路夭折帝有殺¶
功臣之譏及今未去宜急表之倀曰今詔指方怒¶
<pb:KR2c0001_SBCK_007-71a>¶
吾獨表此必致罪譴舉曰明公年過八十位為台¶
輔不於今時竭忠報國惜身安寵欲以何求禄位¶
雖全必䧟佞邪之譏諫而獲罪猶有忠貞之名若¶
舉言不足採請從此辭倀乃表諫帝果從之程徙¶
封宜城侯到國怨恨恚懟封還印綬符䇿亡歸京¶
師往來山中詔書追求復故爵土賜車馬衣物遣¶
還國¶
三年冬十二月帝悉召孫程等還京師¶
　　　梁氏之變¶
漢章帝建初七年　初明徳太后為帝納扶風宋¶
楊二女為貴人大貴人生太子慶梁松弟竦有二¶
<pb:KR2c0001_SBCK_007-71b>¶
女亦為貴人小貴人生皇子肇竇皇后無子養肇¶
為子宋貴人有寵於馬太后太后崩竇皇后寵盛¶
與母沘陽公主謀䧟宋氏外令兄弟求其纎過内¶
使御者偵伺得失宋貴人病思生兔令家求之因¶
誣言欲為厭勝之術由是太子出居承禄觀　夏¶
六月甲寅詔曰皇太子有失惑無常之性不可以¶
奉宗廟大義滅親況降退乎今廢慶為清河王皇¶
子肇保育皇后承訓懐袵今以肇為皇太子遂出¶
宋貴人姊妹置丙舎使小黄門蔡倫案之二貴人¶
皆飲藥自殺父議郎楊免歸本郡慶時雖㓜亦知¶
避嫌畏禍言不敢及宋氏帝更憐之敕皇后令衣¶
<pb:KR2c0001_SBCK_007-72a>¶
服與太子齊等太子亦親愛慶入則共室出則同¶
輿¶
八年　太子肇之立也梁氏私相慶諸竇聞而惡¶
之皇后欲專名外家忌梁貴人姊妹数譖之於帝¶
漸致踈嫌是歳竇氏作飛書䧟梁竦以惡逆竦遂¶
死獄中家屬徙九眞貴人姊妹以憂死辭語連及¶
梁松妻舞隂公主坐徙新城¶
和帝永元九年閏八月辛巳皇太后竇氏崩初梁¶
貴人既死宫省事祕莫有知帝為梁氏出者舞隂¶
公主子梁扈遣從兄䄠奏記三府以為漢家舊典¶
崇貴母氏而梁貴人親育聖躬不&KR0041;尊號求得申¶
<pb:KR2c0001_SBCK_007-72b>¶
議太尉張酺言状帝感慟良乆曰於君意若何酺¶
請追上尊號存録諸舅帝從之㑹貴人姊南陽樊¶
調妻嫕上書自訟曰妾父竦&KR0072;死牢獄骸骨不掩¶
母氏年踰七十及弟棠等逺在絶域不知死生願¶
乞收竦朽骨使母弟得歸本郡帝引見嫕乃知貴¶
人枉殁之狀三公上奏請依光武黜吕太后故事¶
貶竇太后尊號不宜合葬先帝百官亦多上言者¶
帝手詔曰竇氏雖不遵灋度而太后常自減損朕¶
奉事十年深惟大義禮臣子無貶尊上之文恩不¶
忍離義不忍虧案前世上官太后亦無降黜其勿¶
復議丙申葬章德皇后　九月甲子追尊梁貴¶
<pb:KR2c0001_SBCK_007-73a>¶
人為皇太后謚曰恭懐追服喪制　冬十月乙¶
酉改葬梁太后及其姊大貴人于西陵擢樊調為¶
羽林左監追封謚皇太后父竦為褒親愍侯遣使¶
迎其喪葬於恭懐皇后陵傍徴還竦妻子封子棠¶
為樂平侯棠弟雍為乗氏侯雍弟翟為單父侯位¶
皆特進賞賜以巨萬計寵遇光於當世梁氏自此¶
盛矣¶
順帝永建六年秋九月帝欲立皇后而貴人有寵¶
者四人莫知所建議欲探籌以神定選尚書僕射¶
南郡胡廣與尚書馮翊郭䖍史敞上䟽諫曰竊見¶
詔書以立后事大謙不自專欲假之籌䇿決疑靈¶
<pb:KR2c0001_SBCK_007-73b>¶
神篇籍所記祖宗典故未甞有也恃神任筮既不¶
必當賢就值其人猶非徳選夫岐嶷形於自然俔¶
天必有異表宜參良家簡求有徳徳同以年年鈞¶
以貌稽之典經斷之聖慮帝從之恭懐皇后弟子¶
乗氏侯商之女選入掖庭為貴人常特被引御從¶
容辭曰夫陽以博施為德隂以不專為義螽斯則¶
百福之所由興也願陛下思雲雨之均澤小妾得¶
免於罪帝由是賢之¶
陽嘉元年春正月乙巳立貴人梁氏為皇后　夏¶
四月梁商加位特進頃之拜執金吾¶
二年三月封執金吾梁商子冀為襄邑侯尚書令¶
<pb:KR2c0001_SBCK_007-74a>¶
左雄諫曰臣聞人君莫不好忠正而惡䜛䛕然而¶
歴世之患莫不以忠正得罪䜛䛕䝉倖者蓋聽忠¶
難從䛕易也夫刑罪人情之所甚惡貴寵人情之¶
所甚欲是以時俗為忠者少而習䛕者多故令人¶
主數聞其美稀知其過迷而不悟以至於危亡梁¶
冀之封事非機急宜過災戹之運然後平議可否¶
於是冀父商讓還冀封書十餘上帝乃從之¶
夏六月丁丑帝引公卿所舉敦樸之士問以當世¶
之敝為政所宜李固對曰夫妃后之家所以少完¶
全者豈天性當然但以爵位尊顯顓揔權柄天道¶
惡盈不知自損故至顛仆先帝寵遇閻氏位號太¶
<pb:KR2c0001_SBCK_007-74b>¶
疾故其受禍曽不旋時老子曰其進銳者其退速¶
也今梁氏戚為椒房禮所不臣尊以髙爵尚可然¶
也而子弟羣從榮顯兼加永平建初故事殆不如¶
此宜令歩兵校尉冀及諸侍中還居黄門之官使¶
權去外戚政歸國家豈不休乎¶
四年夏四月戊寅以執金吾梁商為大將軍商稱¶
疾不起且一年帝使太常&KR0074;焉奉䇿就第即拜商¶
乃詣闕受命商少通經傳謙恭好士辟漢陽巨覽¶
上黨陳&KR0027;為掾屬李固為從事中郎楊倫為長史¶
李固以商柔和自守不能有所整裁乃奏記於商¶
曰數年以來災怪屢見孔子曰智者見變思形愚¶
<pb:KR2c0001_SBCK_007-75a>¶
者覩怪諱名天道無親可爲祗畏誠令王綱一整¶
道行忠立明公踵伯成之髙全不朽之譽豈與此¶
外戚凡輩耽榮好位者同日而論哉商不能用¶
永和元年以執金吾梁冀爲河南尹冀性嗜酒逸¶
遊自恣居職多縱暴非灋父商所親客雒陽令吕¶
放以告商商以讓冀冀遣人於道刺殺放而恐商¶
知之乃推疑放之怨仇請以放弟禹爲雒陽令使¶
捕之盡滅其宗親賔客百餘人¶
三年十二月大將軍商以小黄門南陽曹節等用¶
事於中遣子冀不疑與爲交友而宦官忌其寵反¶
欲䧟之中常侍張逵蘧政楊定等與左右連謀共¶
<pb:KR2c0001_SBCK_007-75b>¶
譖商及中常侍曹騰孟賁云欲徴諸王子圗議廢¶
立請收商等案罪帝曰大將軍父子我所親騰賁¶
我所愛必無是但汝曹共妒之耳逵等知言不用¶
懼迫遂出矯詔收縳騰賁於省中帝聞震怒敕宦¶
者李歙急呼騰賁釋之收逵等下獄¶
四年春正月庚辰逵等伏誅二月帝以商少子虎¶
賁中郎將不疑為歩兵校尉商上書辭曰不疑童¶
孺猥處成人之位昔晏平仲辭鄁殿以守其富公¶
儀休不受魚飱以定其位臣雖不才亦願固福禄¶
於聖世上乃以不疑為侍中奉車都尉¶
六年春三月上已大將軍商大㑹賔客讌于雒水¶
<pb:KR2c0001_SBCK_007-76a>¶
酒闌繼以䪥露之歌從事中郎周舉聞之歎曰此¶
所謂哀樂失時非其所也殃將及乎　秋八月¶
乗氏忠侯梁商病篤敕子冀等曰吾生無以輔益¶
朝廷死何可耗費帑藏衣衾飯含玉匣珠貝之屬¶
何益朽骨百僚勞擾分華道路秪増塵垢耳宜皆¶
辭之丙辰薨帝親臨喪諸子欲從其誨朝廷不聽¶
賜以東園祕器銀鏤黄腸玉匣及葬賜輕車介士¶
中宫親送帝幸宣陽亭瞻望車騎壬戍以河南尹¶
乗氏侯梁冀為大將軍冀弟侍中不疑為河南尹¶
臣光曰成帝不能選任賢俊委政舅家可謂闇矣¶
猶知王立之不材棄而不用順帝援大柄授之后¶
<pb:KR2c0001_SBCK_007-76b>¶
族梁冀頑嚚凶&KR0842;著於平昔而使之繼父之位終¶
於悖逆蕩覆漢室校於成帝闇又甚焉¶
十一月荆州盜賊起彌年不定以大將軍從事中¶
郎李固為荆州刺史固到遣吏勞問境内赦寇盜¶
前釁與之更始於是賊帥夏密等率其魁黨六百¶
餘人自縛歸首固皆原之遣還使自相招集開示¶
威灋半歲閒餘類悉降州内清平奏南陽太守髙¶
賜等臧穢賜等重賂大將軍梁冀冀為之千里移¶
檄而固持之愈急冀遂徙固為泰山太守時泰山¶
盗賊屯聚歷年郡兵常千人追討不能制固到悉¶
罷遣歸農但選留任戰者百餘人以恩信招誘之¶
<pb:KR2c0001_SBCK_007-77a>¶
未滿歳賊皆弭散¶
漢安元年秋八月丁卯遣侍中河内杜喬周舉守¶
光禄大夫周栩馮羡魏邵欒巴張綱郭遵劉班分¶
行州郡表賢良顯忠勤其貪汚有罪者刺史二千¶
石驛馬上之墨綬以下便輒收舉喬等受命之部¶
張綱獨埋其車輪於雒陽都亭曰豺狼當路安問¶
狐狸遂劾奏大將軍冀河南尹不疑以外戚䝉恩¶
居阿衡之任而專肆貪叨縱恣無極多樹謟䛕以¶
害忠良誠天威所不赦大辟所宜加也謹條其無¶
君之心十五事斯皆臣子所切齒者也書御京師¶
震竦時皇后寵方盛諸梁姻族滿朝帝雖知綱言¶
<pb:KR2c0001_SBCK_007-77b>¶
直不能用也杜喬至兖州表奏泰山太守李固政¶
為天下第一上徴固為將作大匠八使所劾奏多¶
梁冀及宦者親黨互為請救事皆寢遏侍御史河¶
南种暠疾之復行案舉廷尉呉雄將作大匠李固¶
亦上言八使所紏宜急誅罰帝乃更下八使奏章¶
令考正其罪梁冀恨張綱思有以中傷之時廣陵¶
賊張嬰寇亂楊徐閒積十餘年二千石不能制冀¶
乃以綱為廣陵太守前太守率多求兵馬綱獨請¶
單車之職既到徑詣嬰壘門嬰大驚遽走閉壘綱¶
於門外罷遣吏兵獨留所親者十餘人以書喻嬰¶
請與相見嬰見綱至誠乃出拜謁綱延置上坐譬¶
<pb:KR2c0001_SBCK_007-78a>¶
之曰前後二千石多肆貪&KR0842;故致公等懐憤相聚¶
二千石信有罪矣然為之者又非義也今主上仁¶
聖欲以文德服叛故遣大守來思以爵禄相榮不¶
願以刑罰相加今誠轉禍為福之時也若聞義不¶
服天子赫然震怒荆楊兖豫大兵雲合身首横分¶
血嗣俱絶二者利害公其深計之嬰聞泣下曰荒¶
裔愚民不能自通朝廷不堪侵枉遂復相聚偷生¶
若魚遊釡中知其不可乆且以喘息須&KR0119;間耳今¶
聞明府之言乃嬰等更生之辰也乃辭還營明日¶
將所部萬餘人與妻子面縳歸降綱單車入嬰壘¶
大㑹置酒為樂散遣部衆任從所之親為卜居宅¶
<pb:KR2c0001_SBCK_007-78b>¶
相田疇子弟欲為吏者皆引召之人情恱服南州¶
晏然朝廷論功當封梁冀遏之在郡一嵗卒¶
建康元年秋八月庚午帝崩于玉堂前殿太子即¶
皇帝位年二嵗尊皇后曰皇太后太后臨朝　九¶
月丙午京師及太原鴈門地震　庚戌詔舉賢良¶
方正之士䇿問之皇甫規對曰伏惟孝順皇帝初¶
勤王政紀綱四方幾以獲安後遭姦偽威分近習¶
受賂賣爵賔客交錯天下擾擾從亂如歸官民並¶
竭上下窮虚陛下體兼乾坤聦哲純茂攝政之初¶
拔用忠貞其餘維綱多所改正逺近翕然望見太¶
平而災異不息寇賊縱横殆以姦臣權重之所致¶
<pb:KR2c0001_SBCK_007-79a>¶
也其常侍尤無狀者宜亟黜遣披埽凶黨收入財¶
賄以塞痛怨以荅天誡大將軍冀河南尹不疑亦¶
宜増脩謙節輔以儒術省去遊娯不急之務割減¶
廬第無益之飾夫君者舟也民者水也羣臣乗舟¶
者也將軍兄弟操檝者也若能平志畢力以度元¶
元所謂福也如其怠㢮將淪波濤可不慎乎夫德¶
不稱禄猶鑿墉之趾以益其髙豈量力審功安固¶
之道哉凡諸宿猾酒徒戯客皆宜貶斥以懲不&KR0100;¶
令冀等深思得賢之福失人之累梁冀忿之以規¶
爲下第拜郎中託疾免歸州郡承冀㫖幾䧟死者¶
再三遂沈廢於家積十餘年¶
<pb:KR2c0001_SBCK_007-79b>¶
冲帝永嘉元年春正月戊戍帝崩于玉堂前殿梁¶
太后以楊徐盗賊方盛欲須所徴諸王侯到乃發¶
喪太尉李固曰帝雖㓜少猶天下之父今日崩亡¶
人神感動豈有人子反共掩匿乎昔秦皇沙丘之¶
謀及近日北鄉之事皆祕不發喪此天下大忌不¶
可之甚者也太后從之即暮發喪徴清河王蒜及¶
渤海孝王鴻之子纉皆至京師蒜父曰清河恭王¶
延平延平及鴻皆樂安夷王寵之子十乗貞王伉¶
之孫也清河王為人嚴重動止有灋度公卿皆歸¶
心焉李固謂大將軍冀曰今當立帝宜擇長年髙¶
明有德任親政事者願將軍審詳大計察周霍之¶
<pb:KR2c0001_SBCK_007-80a>¶
立文宣戒鄧閻之利㓜弱冀不從與太后定䇿禁¶
中丙辰冀持節以王青蓋車迎纉入南宫丁巳封¶
為建平侯其日即皇帝位年八嵗蒜罷歸國　太¶
后委政宰輔李固所言太后多從之黄門宦官為¶
惡者一皆斥遣天下咸望治平而梁冀深忌疾之¶
初順帝時所除官多不以次及固在事奏免百餘¶
人此等既怨又希望冀㫖遂共作飛章誣奏固曰¶
太尉李固由公假私依正行邪離閒近戚自隆支¶
黨大行在殯路人掩涕固獨胡粉飾貌搔頭弄姿¶
槃旋偃仰從容治歩曽無慘怛傷悴之心山陵未¶
成違矯舊政善則稱已過則歸君斥逐近臣不得¶
<pb:KR2c0001_SBCK_007-80b>¶
侍送作威作福莫固之甚矣夫子罪莫大於累父¶
臣惡莫深於毁君固之過釁事合誅辟書奏冀以¶
白太后使下其書太后不聼　冬十一月永昌¶
太守劉君世鑄黄金為文蛇以獻大將軍冀益州¶
刺史种暠糾發逮捕馳傳上言冀由是恨暠㑹巴¶
郡人服直聚黨数百人自稱天王暠與太守應承¶
討捕不克吏民多被傷害冀因此䧟之傳逮暠承¶
李固上䟽曰臣伏聞討捕所傷本非暠承之意實¶
由縣吏懼灋畏罪迫逐深苦致此不詳比盜賊羣¶
起處處未絶暠承以首舉大姦而相隨受罪臣恐¶
沮傷州縣糾發之意更共飾匿莫復盡心太后省¶
<pb:KR2c0001_SBCK_007-81a>¶
奏乃赦暠承罪免官而已金蛇輸司農冀從大司¶
農杜喬借觀之喬不肯與冀小女死令公卿㑹喪¶
喬獨不往冀由是衘之¶
質帝本初元年　帝少而聦慧甞因朝㑹目梁冀¶
曰此跋扈將軍也冀聞深惡之閏六月甲申冀使¶
左右置毒於煮餅以進之帝苦煩甚使促召太尉¶
李固固入前問帝得患所由帝尚能言曰食煮餅¶
今腹中悶得水尚可活時冀亦在側曰恐吐不可¶
飲水語未絶而崩固伏尸號哭推舉侍醫冀慮其¶
事泄大惡之將議立嗣固與司徒胡廣司空趙戒¶
先與冀書曰天下不幸頻年之間國祚三絶今當¶
<pb:KR2c0001_SBCK_007-81b>¶
立帝天下重器誠知太后垂心將軍勞慮詳擇其¶
人務存聖明然愚情眷眷竊獨有懐逺尋先世廢¶
立舊儀近見國家踐阼前事未甞不詢訪公卿廣¶
求群議令上應天心下合衆望傳曰以天下與人¶
易為天下得人難昔昌邑之立昬亂日滋霍光憂¶
愧發憤悔之折骨自非&KR0054;陸忠勇延年奮發大漢¶
之祀幾將傾矣至憂至重可不熟慮悠悠萬事唯¶
此為大國之興衰在此一舉冀得書乃召三公中¶
二千石列侯大議所立固廣戒及大鴻臚杜喬皆¶
以為清河王蒜明德著聞又屬最尊親宜立為嗣¶
朝臣莫不歸心而中常侍曹騰甞謁蒜蒜不為禮¶
<pb:KR2c0001_SBCK_007-82a>¶
宦者由此惡之　初平原王翼既貶歸河間其父¶
請分蠡吾縣以侯之順帝許之翼卒子志嗣梁太¶
后欲以女弟妻志徴到夏門亭㑹帝崩梁冀欲立¶
志衆論既異憤憤不得意而未有以相奪曹騰等¶
聞之夜往説冀曰將軍累世有椒房之親秉攝萬¶
機賔客縱横多有過差清河王嚴明若果立則將¶
軍受禍不乆矣不如立蠡吾侯富貴可長保也冀¶
然其言明日重㑹公卿冀意氣凶凶言辭激切自¶
胡廣趙戒以下莫不懾憚皆曰惟大將軍令獨李¶
固杜喬堅守本議冀厲聲曰罷㑹固猶望衆心可¶
立復以書勸冀冀愈激怒丁亥冀說太后先䇿免¶
<pb:KR2c0001_SBCK_007-82b>¶
固戊子以司徒胡廣為太尉司空趙戒為司徒與¶
大將軍冀參録尚書事太僕&KR0061;湯為司空湯安之¶
孫也庚寅使大將軍冀持節以王青蓋車迎蠡吾¶
侯志入南宫其日即皇帝位時年十五太后猶臨¶
朝政　秋七月大將軍掾朱穆奏記勸戒梁冀¶
曰明年丁亥之嵗刑德合於乾位易經龍戰之㑹¶
陽道將勝隂道將負願將軍專心公朝割除私欲¶
廣求賢能斥逺佞惡爲皇帝置師傅得小心忠篤¶
敦禮之士將軍與之俱入參勸講授師賢灋古此¶
猶倚南山坐平原也誰能傾之議郎大夫之位本¶
以式序儒術髙行之士今多非其人九卿之中亦¶
<pb:KR2c0001_SBCK_007-83a>¶
有乖其任者惟將軍察焉又薦种暠欒巴等冀不¶
能用穆暉之孫也¶
桓帝建和元年六月太尉胡廣罷光禄勲杜喬為¶
太尉自李固之廢内外䘮氣群臣側足而立唯喬¶
正色無所回撓由是朝野皆倚望焉　秋七月¶
詔以定䇿功益封梁冀萬三千戸封冀弟不疑為¶
潁陽侯&KR0041;為西平侯冀子&KR0332;爲㐮邑侯胡廣爲安¶
樂侯趙戒為厨亭侯&KR0061;湯為安國侯又封中常侍¶
劉廣等皆為列侯杜喬諫曰古之明君皆以用賢¶
賞罰為務失國之主其朝豈無貞幹之臣典誥之¶
篇哉患得賢不用其謀韜書不施其敎聞善不信¶
<pb:KR2c0001_SBCK_007-83b>¶
其義聽䜛不審其理也陛下自藩臣即位天人屬¶
心不急忠賢之禮而先左右之封梁氏一門宦者¶
微孽並帶無功之紱裂勞臣之土其為乖濫胡可¶
勝言夫有功不賞為善失其望姦回不詰為惡肆¶
其凶故陳資斧而人靡畏班爵位而物無勸茍遂¶
斯道豈伊傷政為亂而已喪身亡國可不慎哉書¶
奏不省　八月乙未立皇后梁氏梁冀欲以厚¶
禮迎之杜喬據執舊典不聽冀屬喬舉汜宫為尚¶
書喬以宫為臧罪不用由是日忤於冀　九月¶
丁卯京師地震喬以災異䇿免　冬十月以司¶
徒趙戒為太尉司空&KR0061;湯為司徒前太尉胡廣為¶
<pb:KR2c0001_SBCK_007-84a>¶
司空　宦者唐衡左悺等共譛杜喬於帝曰陛下¶
前當即位喬與李固抗議以為不堪奉漢宗祀帝¶
亦怨之　十一月清河劉文與南郡妖賊劉鮪¶
交通妄言清河王當統天下欲共立蒜事覺文等¶
遂劫清河相謝暠曰當立王為天子以暠為公暠¶
罵之文刺殺暠於是捕文鮪誅之有司劾奏蒜坐¶
貶爵為尉氏侯徙桂陽自殺梁冀因誣李固杜喬¶
云與文鮪等交通請逮按罪太后素知喬忠不許¶
冀遂收固下獄門生渤海王調貫械上書證固之¶
枉河内趙承等數十人亦要鈇鑕詣闕通訴太后¶
詔赦之及出獄京師市里皆稱萬嵗冀聞之大驚¶
<pb:KR2c0001_SBCK_007-84b>¶
畏固名德終爲己害乃更據奏前事大將軍長史¶
呉祐傷固之枉與冀爭之冀怒不從從事中郎馬¶
融主爲冀作章表融時在坐祐謂融曰李公之罪¶
成於卿手李公若誅卿何面目視天下人冀怒起¶
入室祐亦徑去固遂死於獄中臨命與胡廣趙戒¶
書曰固受國厚恩是以竭其股肱不顧死亡志欲¶
扶持王室比隆文宣何圖一朝梁氏迷謬公等曲¶
從以吉爲凶成事爲敗乎漢家衰微從此始矣公¶
等受主厚禄顛而不扶傾覆大事後之良史豈有¶
所私固身已矣於義得矣夫復何言廣戒得書悲¶
慙皆長歎流涕而已冀使人脅杜喬曰早從宜妻¶
<pb:KR2c0001_SBCK_007-85a>¶
子可得全喬不肯明日冀遣騎至其門不聞哭者¶
遂白太后收繫之亦死獄中冀&KR0842;固喬尸於城北¶
四衢令有敢臨者加其罪固弟子汝南郭亮尚未¶
冠左提章鉞右秉鈇鑕詣闕上書乞收固尸不報¶
與南陽董班俱往臨哭守喪不去夏門亭長呵之¶
曰卿曹何等腐生公犯詔書欲干試有司乎亮曰¶
義之所動豈知性命何為以死相懼邪太后聞之¶
皆赦不誅杜喬故掾陳留楊匡號泣星行到雒陽¶
著故赤幘託為夏門亭吏守護尸喪積十二日都¶
官從事執之以聞太后赦之匡因詣闕上書并乞¶
李杜二公骸骨使得歸葬太后許之匡送喬喪還¶
<pb:KR2c0001_SBCK_007-85b>¶
家葬訖行服遂與郭亮董班皆隠匿終身不仕梁¶
冀出呉祐為河間相祐自免歸卒於家冀以劉鮪¶
之亂思朱穆之言於是請种暠為從事中郎薦欒¶
巴為議郎舉穆髙第為侍御之¶
二年春三月戊辰帝從皇太后幸大將軍冀府¶
和平元年春正月乙丑太后詔歸政於帝始罷稱¶
制二月甲寅太后梁氏崩　三月甲午葬順烈¶
皇后増封大將軍冀萬戸并前合三萬戸封冀妻¶
孫壽為襄城君兼食陽翟租嵗入五千萬加賜赤¶
紱比長公主壽善為妖態以蠱惑冀冀甚寵憚之¶
冀愛監奴秦宫官至太倉令得出入壽所威權大¶
<pb:KR2c0001_SBCK_007-86a>¶
震刺史二千石皆謁辭之冀與壽對街為宅殫極¶
土木互相誇競金玉珍怪充積藏室又廣開園圃¶
採土築山十里九阪深林絶澗有若自然竒禽馴¶
獸飛走其間冀壽共乗輦車游觀第内多從倡伎¶
酣謳竟路或連日繼夜以騁娯恣客到門不得通¶
皆請謝門者門者累千金又多拓林苑周徧近縣¶
起兎苑於河南城西經亘數十里移檄所在調發¶
生兎刻其毛以為識人有犯者罪至死刑甞有西¶
域賈胡不知禁忌誤殺一兎轉相告言坐死者十¶
餘人又起别第於城西以納姦亡或取良人悉為¶
奴婢至數千口名曰自賣人冀用壽言多斥奪諸¶
<pb:KR2c0001_SBCK_007-86b>¶
梁在位者外以示謙讓而實崇孫氏孫氏宗親冐¶
名為侍中卿校郡守長吏者十餘人皆貪饕凶滛¶
各遣私客籍屬縣富人被以它罪閉獄掠拷使出¶
錢自贖貲物少者至於死徙扶風人士孫奮居富¶
而性吝冀以馬乗遺之從貸錢五千萬奮以三千¶
萬與之冀大怒乃告郡縣認奮母為其守藏婢云¶
盗白珠十斛紫金千斤以叛遂收考奮兄弟死於¶
獄中悉没貲財億七千餘萬冀又遣客周流四方¶
逺至塞外廣求異物而使人復乗埶横&KR0842;妻略婦¶
女敺擊吏卒所在怨毒侍御史朱穆自以冀故吏¶
奏記諫曰明將軍地有申伯之尊位為羣公之首¶
<pb:KR2c0001_SBCK_007-87a>¶
一日行善天下歸仁終朝為惡四海傾覆頃者官¶
民俱匱加以水蟲為害京師諸官費用増多詔書¶
發調或至十倍各言官無見財皆當出民搒掠割¶
剥彊令充足公賦既重私歛又深牧守長吏多非¶
德選貪聚無厭遇民如虜或絶命於箠楚之下或¶
自賊於廹切之求又掠奪百姓皆託之尊府遂令¶
將軍結怨天下吏民酸毒道路歎嗟昔永和之末¶
綱紀少㢮頗失人望四五嵗耳而財空户散下有¶
離心馬勉之徒乗敝而起荆楊之間幾成大患幸¶
頼順烈皇后初政清静内外同力僅乃討定今百¶
姓戚戚困於永和内非仁愛之心可得容忍外非¶
<pb:KR2c0001_SBCK_007-87b>¶
守國之計所宜乆安也夫將相大臣均體元首共¶
輿而馳同舟而濟輿傾舟覆患實共之豈可以去¶
明即昧履危自安主孤時困而莫之䘏乎宜時易¶
宰守非其人者減省第宅園池之費拒絶郡國諸¶
所奉送内以自明外解人惑使挾姦之吏無所依¶
託司察之臣得盡耳目憲度既張逺邇清一則將¶
軍身尊事顯德燿無窮矣冀不納冀雖專朝縱横¶
而猶交結左右宦官任其子弟賔客以為州郡要¶
職欲以自固恩寵穆又奏記極諫冀終不悟報書¶
云如此僕亦無一可邪然素重穆亦不甚罪也冀¶
遣書詣樂安太守陳蕃有所請託不得通使者詐¶
<pb:KR2c0001_SBCK_007-88a>¶
稱它客求謁蕃蕃怒笞殺之坐左轉脩武令時皇¶
子有疾下郡縣市珍藥而冀遣客齎書詣京兆并¶
貨牛黄京兆尹南陽延篤發書收客曰大將軍椒¶
房外家而皇子有疾必應陳進醫方豈當使客千¶
里求利乎遂殺之冀慙而不得言有司承㫖求其¶
事篤以病免¶
元嘉元年春正月朔群臣朝賀大將軍冀帯劒入¶
省尚書蜀郡張陵呵叱令出敕羽林虎賁奪劒冀¶
跪謝陵不應即劾奏冀請廷尉論罪有詔以一歳¶
俸贖百僚肅然河南尹不疑甞舉陵孝廉乃謂陵¶
曰昔舉君適所以自罰也陵曰明府不以陵不肖¶
<pb:KR2c0001_SBCK_007-88b>¶
誤見擢序今申公憲以報私恩不疑有愧色　梁¶
不疑好經書喜待士梁冀疾之轉不疑為光禄勲¶
以其子&KR0332;為河南尹&KR0332;年十六容貌甚陋不勝冠¶
&KR0321;道路見者莫不蚩笑不疑自恥兄弟有隙遂譲¶
位歸第與弟䝉閉門自守冀不欲令與賔客交通¶
隂使人變服至門記往來者南郡太守馬融江夏¶
太守田明初除過謁不疑冀諷有司奏融在郡貪¶
濁及以它事䧟明皆髠笞徙朔方融自刺不殊明¶
遂死於路　夏四月己丑上微行幸河南尹梁¶
&KR0332;府舎是日大風㧞樹晝昬尚書楊秉上䟽曰臣¶
聞天不言語以災異譴告王者至尊出入有常警¶
<pb:KR2c0001_SBCK_007-89a>¶
蹕而行静室而止自非郊廟之事則鑾旗不駕故¶
諸侯入諸臣之家春秋尚列其誡况於以先王灋¶
服而私出槃游降亂尊卑等威無序侍衛守空宫¶
璽紱委女妾設有非常之變任章之謀上負先帝¶
下悔靡及帝不納秉震之子也　十一月辛巳¶
京師地震詔百官舉獨行之士涿郡舉崔寔詣公¶
車稱病不對䇿退而論世事名曰政論其辝曰凡¶
天下所以不治者常由人主承平日乆俗漸敝而¶
不悟政寖衰而不改習亂安危怢不自覩或荒耽¶
耆欲不恤萬機或耳蔽箴誨厭僞忽眞或猶豫岐¶
路莫適所從或見信之佐括嚢宋禄或踈逺之臣¶
<pb:KR2c0001_SBCK_007-89b>¶
言以賤廢是以王綱縱㢮於上智士鬱伊於下悲¶
夫自漢興以來三百五十餘嵗矣政令垢翫上下¶
怠懈百姓囂然咸復思中興之救矣且濟時拯丗¶
之術在於補䘺决壞枝拄邪傾隨形裁割要措斯¶
丗於安寧之域而已故聖人執權遭時定制歩驟¶
之差各有云設不彊人以不能背急切而慕所聞¶
也蓋孔子對葉公以來逺哀公以臨人景公以節¶
禮非其不同所急異務也俗人拘文牽古不達權¶
制竒偉所聞簡忽所見烏可與論國家之大事哉¶
故言事者雖合聖聽輒見掎奪何者其頑士闇於¶
時權安習所見不知樂成況可慮始茍云率由舊¶
<pb:KR2c0001_SBCK_007-90a>¶
章而已其達者或矜名妒能恥䇿非已舞筆奮辝¶
以破其義寡不勝衆遂見擯弃雖稷契復存猶將¶
困焉斯賢智之論所以常憤鬱而不伸者也凡為¶
天下者自非上德嚴之則治寛之則亂何以明其¶
然也近孝宣皇帝明於君人之道審於為政之理¶
故嚴刑峻灋破姦&KR0100;之膽海内清肅天下密如筭¶
計見效優於孝文及元帝即位多行寛政卒以墮¶
損威權始奪遂為漢室基禍之主政道得失於斯¶
可監昔孔子作春秋襃齊&KR0074;懿晉文歎管仲之功¶
夫豈不美文武之道哉誠達權救敝之理也故聖¶
人能與丗推移而俗士苦不知變以為結繩之約¶
<pb:KR2c0001_SBCK_007-90b>¶
可復治亂秦之緒干戚之舞足以解平城之圍夫¶
熊經鳥伸雖延歷之術非傷寒之理呼吸吐納雖¶
度紀之道非續骨之膏蓋為國之灋有似治身平¶
則致養疾則攻焉夫刑罰者治亂之藥石也德教¶
者興平之梁肉也夫以德教除殘是以梁肉治疾¶
也以刑罰治平是以藥石供養也方今承百王之¶
敝值戹運之㑹自數世以來政多恩貸馭委其轡¶
馬駘其衘四牡横犇皇路險傾方將拑勒鞬輈以¶
救之豈暇鳴和鑾清節奏哉昔文帝雖除肉刑當¶
斬右趾者弃市笞者往往至死是文帝以嚴致平¶
非以寛致平也寔瑗之子也山陽仲長統甞見其¶
<pb:KR2c0001_SBCK_007-91a>¶
書歎曰凡為人主宜冩一通置之坐側¶
臣光曰漢家之灋已嚴矣而崔寔猶病其寛何哉¶
蓋衰丗之君率多柔懦凡愚之佐唯知姑息是以¶
權幸之臣有罪不坐豪猾之民犯灋不誅仁恩所¶
施止於目前姦宄得志紀綱不立故崔寔之論以¶
矯一時之枉非百丗之通義也孔子曰政寛則民¶
慢慢則糾之以猛猛則民殘殘則施之以寛寛以¶
濟猛猛以濟寛政是以和斯不易之常道矣¶
閏月帝欲襃崇梁冀使中朝二千石以上㑹議其¶
禮特進胡廣太常羊溥司&KR0032;校尉祝恬太中大夫¶
邊韶等咸稱冀之勲德宜比周公錫之山川土田¶
<pb:KR2c0001_SBCK_007-91b>¶
附庸黄瓊獨曰冀前以親迎之勞増邑萬三千戸¶
又其子&KR0332;亦加封賞今諸侯以戸邑為制不以里¶
數為限冀可比鄧禹合食四縣朝廷從之於是有¶
司奏冀入朝不趨劒履上殿謁讃不名禮儀比蕭¶
何悉以定陶陽成餘戸増封為四縣比鄧禹賞賜¶
金錢奴婢彩帛車馬衣服甲第比霍光以殊元勲¶
毎朝㑹與三公絶席十日一入平尚書事宣布天¶
下為萬世灋冀猶以所奏禮薄意不恱¶
永壽二年冬十二月封梁不疑子馬為潁隂侯梁¶
&KR0332;子桃為城父侯¶
延熹元年夏五月甲戍晦日有食之太史令陳授¶
<pb:KR2c0001_SBCK_007-92a>¶
因小黄門徐璜陳日食之變咎在大將軍冀冀聞¶
之諷雒陽收考授死於獄帝由是怒冀　冬十¶
二月以京兆尹陳&KR0027;為度遼將軍大將軍冀與陳¶
&KR0027;素有隙譛其沮毁國威挑取功譽不為胡虜所¶
畏坐徴還以种暠為度遼將軍&KR0027;遂乞骸骨歸田¶
里復徴為尚書冀㬥虐日甚&KR0027;上䟽言其罪狀請¶
誅之帝不省&KR0027;自知必為冀所害不食七日而死¶
二年六月梁皇后恃姊兄隂埶恣極奢靡兼倍前¶
世專寵妬忌六宫莫得進見及太后崩恩寵寖衰¶
后既無子毎宫人孕育鮮得全者帝雖迫畏梁冀¶
不敢譴怒然進御轉稀后益憂恚　秋七月丙¶
<pb:KR2c0001_SBCK_007-92b>¶
午皇后梁氏崩乙丑&KR0089;懿獻皇后于懿陵　梁冀¶
一門前後七侯三皇后六貴人二大將軍夫人女¶
食邑稱君者七人尚公主者三人其餘卿將尹校¶
五十七人冀專擅威柄凶恣日積宫衛近侍並樹¶
所親禁省起居纎微必知其四方調發歳時貢獻¶
皆先輸上第於冀乗輿乃其次焉吏民齎貨求官¶
請罪者道路相望百官遷召皆先到冀門牋檄謝¶
恩然後敢詣尚書下邳呉樹為宛令之官辭冀冀¶
賔客布在縣界以情託樹樹曰小人姦蠧比屋可¶
誅明將軍處上將之位宜崇賢善以補朝闕自侍¶
坐以來未聞稱一長者而多託非人誠非敢聞冀¶
<pb:KR2c0001_SBCK_007-93a>¶
嘿然不恱樹到縣遂誅殺冀客為人害者數十人¶
樹後為荆州刺史辭冀冀鴆之出死車上遼東太¶
守侯猛初拜不謁冀冀託以它事&KR0398;斬之郎中汝¶
南&KR0061;著年十九詣闕上書曰夫四時之運功成則¶
退髙爵厚寵鮮不致災今大將軍位極功成可為¶
至戒宜遵縣車之禮髙枕頥神傳曰木實繁者披¶
枝害心若不抑損盛權將無以全其身矣冀聞而¶
密遣掩捕著乃變易姓名託病偽死結蒲為人市¶
棺殯送冀知其詐求得笞殺之太原郝絜胡武好¶
危言髙論與著友善絜武甞連名奏記三府薦海¶
内髙士而不詣冀冀追怒之敕中都官移檄禽捕¶
<pb:KR2c0001_SBCK_007-93b>¶
遂誅武家死者六十餘人絜初逃亡知不得免因¶
輿櫬奏書冀門書入仰藥而死家乃得全安帝嫡¶
母耿貴人薨冀從貴人從子林慮侯承求貴人珍¶
玩不能得冀怒并族其家十餘人涿郡崔&KR0318;以文¶
章為冀所善琦作外戚箴白鵠賦以風冀怒琦曰¶
昔管仲相齊樂聞譏諫之言蕭何佐漢乃設書過¶
之吏今將軍累世台輔任齊伊周而德政未聞黎¶
元塗炭不能結納貞良以救禍敗反欲鉗塞士口¶
杜蔽主聽將使&KR0007;黄改色馬鹿易形乎冀無以對¶
因遣琦歸&KR0318;懼而亡匿冀捕得殺之冀秉政幾二¶
十年威行内外天子拱手不得有所親與帝既不¶
<pb:KR2c0001_SBCK_007-94a>¶
平之及陳孜死帝愈怒和熹皇后從兄子郎中鄧¶
香妻宣生女猛香卒宣更適梁紀紀孫夀之舅也¶
壽以猛色矣引入掖庭為貴人冀欲認猛為其女¶
易猛姓為梁冀恐猛姊壻議郎邴尊沮敗宣意遣¶
客刺殺之又欲殺宣宣家與中常侍&KR0061;赦相比冀¶
客豋赦屋欲入宣家赦覺之鳴鼓㑹衆以告宣宣¶
馳入白帝帝大怒因如厠獨呼小黄門史唐衡問¶
左右與外舎不相得者誰乎衡對中常侍單超小¶
黄門史左悺與梁不疑有隙中常侍徐璜黄門令¶
具瑗常私忿疾外舎放横口不敢道於是帝呼超¶
悺入室謂曰梁將軍兄弟專朝迫脅外内公卿以¶
<pb:KR2c0001_SBCK_007-94b>¶
下從其風㫖今欲誅之於常侍意如何超等對曰¶
誠國姦賊當誅日乆臣等弱劣未知聖意何如耳¶
帝曰審然者常侍密圖之對曰圖之不難但恐陛¶
下腹中狐疑帝曰姦臣脅國當伏其罪何疑乎於¶
是更召璜瑗等五人共定其議帝齧超臂出血為¶
盟超等曰陛下今計已決勿復更言恐為人所疑¶
冀心疑超等　八月丁丑使中黄門張憚入省¶
宿以防其變具瑗敕吏收惲以輙從外入欲圖不¶
&KR0100;帝御前殿召諸尚書入發其事使尚書令尹勲¶
持節勒丞郎以下皆操兵守省閤斂諸符節送省¶
中使具瑗將左右廐騶虎賁羽林都候劒㦸士合¶
<pb:KR2c0001_SBCK_007-95a>¶
千餘人與司&KR0032;校尉張彪共圍冀第使光禄勲&KR0061;¶
盰持節收冀大將軍印綬徙封比景都郷侯冀及¶
妻夀即日皆自殺不疑&KR0041;先卒悉收梁氏孫氏中¶
外宗親送詔獄無長少皆棄市它所連及公卿列¶
校刺史二千石死者數十人太尉胡廣司徒韓縯¶
司空孫朗皆坐阿附梁冀不衛宫止長壽亭減死¶
一等免為庶人故吏賔客免黜者三百餘人朝廷¶
為空是時事猝從中發使者交馳公卿失其度官¶
府市里鼎沸數日乃定百姓莫不稱慶收冀財貨¶
縣官斥賣合二十餘萬萬以充王府用減天下税¶
租之半散其苑囿以業窮民¶
<pb:KR2c0001_SBCK_007-95b>¶
¶
通鑑紀事本末卷第七¶
<pb:KR2c0001_SBCK_007-96a>¶
